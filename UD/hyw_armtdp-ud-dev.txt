Կազմակերպութեամբ ՀՅԴ Կիպրոսի Կոմիտէին եւ յարակից միութիւններուն Խանասորի
արշաւանքի 124-ամեակի պատշաճ ոգեկոչում-հանդիսութիւն մը տեղի ունեցաւ Շաբաթ, 24
յուլիսի 2021, երեկոյեան ժամը 8.00-ին, Նիկոսիոյ ՀԵՄ-ՀՄԸՄ Մարզադաշտի մէջ։
Հանդիսութեան ներկայ էին Կաթողիկոսական Փոխանորդ Գերշ. Տ. Խորէն Արք Տողրամաճեան,
Նիկոսիոյ հոգեւոր հովիւ Արժ. Տէր Մոմիկ Քհյն. Հապէշեան, Ազգային Վարչութեան
ատենապետ ընկ. Սեւակ Կիւրիւնլեան, Երեսփոխանական ժողովի անդամներ, Համազգայինի
վարչութեան ատենապետ ընկ. Արթօ Դաւիթեան, Հ.Օ.Մ-ի անդամուհիներ եւ Կիպրահայ գաղութի
անդամներ։ Հանդիսութիւնը սկսաւ Կիպրոսի ՀՅԴ Կոմիտէի ներկայացուցիչ ընկ. Սիմոն
Այնէճեանի բացման խօսքով։ 

Պատանեկան միութենէն երեք կրտսեր պատանիներ Արինէ Մանուկեան, Միքայէլ եւ Կարեն
Սարգսեաններ ասմունքեցին Պարոյր Սեւակի «Քիչ ենք, բայց Հայ ենք» բանաստեղծութիւնը։
Ապա, Հայ Դատի Յանձնախումբի ատենապետ ընկ. Յակոբ Գազանճեան ներկայացուց օրուայ
բանախօսը՝ Արաբական Ծոցի Աստուածաշունչի Ընկերութեան Ընդհանուր Քարտուղար,
Աստուածաբանութեան դոկտոր, գրող, հրապարակագիր ու հասարակական գործիչ Դոկտ. Հրայր
Ճէպէճեանը։ Դոկտ. Ճէպէճեան ամփոփ գիծերու մէջ ներկայացուց Խանասորի Արշաւանքի
պատմականը, լուսարձակի տակ առնելով յատկանշական իրադարձութիւններ պատմական դէպքին
առնչութեամբ։ Ան մատնանշեց հայ քաջամարտիկներու ազգային ինքնութեան, նուիրումի եւ
հաւատքի ոգին, որ անոնք կատարելութեան ամենաբարձր իրավիճակին հասցուցին՝ ֆիզիքական
նահատակութեամբ, առանց երբեք սակարկելու իրենց համոզմունքը։ Դոկտ. Ճէպէճեան վեր
առաւ պատմութեան շարունակականութեան հոլովոյթները ընդգծելով, թէ «Պատմութիւնը ունի
շարունակական ընթացք եւ ընդունուած իրականութիւն է, որ պատմութիւնը ինքզինք կը
կրկնէ։ Եւ այս իմաստով անհրաժեշտ է, որ Հայ ժողովուրդի պատմութիւնը պէտք է դիտել եւ
վեր առնել իր ամբողջութեան մէջ՝ մինչեւ ներկայ ժամանակները»։ 

Դոկտ. Ճէպէճեան կամրջեց Խանասորի Արշաւանքի իրադարձութիւնը ներկայ օրերու հայ
աշխարհի իրականութեանը հետ եւ ընդգծեց հայուն կեանքի ներկայ օրերու մէջէն վեր
կանգնելու անհրաժեշտութիւնը 44-օրեայ պատերազմէն ետք։ «Հայ ժողովուրդի ամբողջ
պատմութեան ընթացքին, ամէն ձախողութենէ ետք մի՛շտ յաջորդած է յաջողութիւն։ Եւ այս
անգամ ալ, հայը պիտի յաջողի դուրս գալ իր այս դժուար կացութենէն» ըսաւ ան։ Ան
կարեւորեց բարոյական եւ ազգային արժէքներու եւ կենցաղի համակարգ մը ստեղծելու
անհրաժեշտութիւնը, ինչպէս նաեւ Արցախի ներկայ տարածքի պահպանման կարեւորութիւնը եւ
վերատիրանալու գէթ ԼՂԻՄ սահմաններուն։ Ան նոյնպէս կարեւորեց սփիւռքի
կարողականութիւնը եւ ընդգծեց նոր ռազմավարութիւն մը ստեղծելու անհրաժեշտութիւնը
Հայաստան, Արցախ եւ սփիւռք յարաբերութեան մէջ։ «Հայը ունի միտք եւ պատրաստուած
մարդկային ներուժ. անհրաժեշտ է, որ կարենանք համադրել մեր մտաւոր բոլոր
մասնագիտական կարողութիւնները եւ ներմուծել զանոնք մեր հայրենիքի կեանքին մէջ» ըսաւ
ան։ 

Դոկտ. Ճէպէճեան եզրափակեց իր խօսքը շեշտելով միասնականութեան հրամայականին վրայ,
որպէս գլխաւոր երաշխիք հայուն դիմագրաւելու ներկայ ճգնաժամները։ «Մենք մի՛շտ
պարտինք յիշել, որ ցեղասպանուած ժողովուրդ ենք եւ միասնականութիւնը մեզի համար միակ
ուղին է մեր ազգային եւ հաւաքական կեանքը կերտելու եւ ապահովելու մեր պատմութեան
շարունակականութեան ընթացքը» եզրափակեց ան։ 

Ձեռնարկի վերջաւորութեան, Համազգային «Սիփան» պարախումբ համալրեց երեկոն մարտական
պարով մը, որմէ ետք Սրբազան Հայրը հանդէս եկաւ փակման խրախուսիչ խօսքով։ 

Խնամուած եւ բծախնդրութեամբ պատրաստուած յայտագիրը, վերջ գտաւ «Կարկուտ տեղաց
Խանասորայ դաշտումը» երգով: 

Ան պատմեց քեզի պատմութիւնը քու մասիդ: 

Անապատէն կու գաս դուն ալ, իրեն պէս: Կապ չունի որ ծնունդէդ եօթ ու կէս տասնամեակ
առաջ էր Դէպքը: Մինչ կը կարծէիր, թէ կը մեծնայիր ապահով, ասիկա-անիկա ըսելով
աշխարհը կը ճանչնայիր, Դէպքը հետդ էր, մէջդ. կը մեծնար, քեզի հետ կամ քեզի համար: 

Մինչ այդ կային պատմութիւնները Դէպքին. կարաւաններ՝ արեւուն տակ կռնծած, անդէմ
անանուն: Եւ ողբացիր ամէնուն հետ, ճիշդ որչափ որ պէտք էր՝ ոչ աւելի, ոչ պակաս:
Սպասեցիր: Սպասեցիր մինչեւ աչքդ արեւի կուրցնող լոյսին վարժուէր, եւ տեսնէիր
վերջապէս, որ դուն ալ հոն էիր, կարաւանին մէջ, մեծ պապայիդ քովը. կը քալէիր: 

Եւ որոշեցիր փախչիլ հոնկէ: Կարծեցիր՝ դիւրին էր ատիկա: Բայց այդ արեւները քու
լեզուդ ալ խանձեցին, եւ օր մըն ալ հաւատացիր, թէ լեզու չունէիր: 

Ի վերջոյ հասկցար, որ չկայիր. փնտռեցիր ինքզինքդ ամէն տեղ՝ չկայիր: Գիրքեր բացիր,
ֆիլմեր նայեցար՝ չկայիր: Հասկցար, որ օր մըն ալ պիտի մոռնայիր թէ եղած ես: 

Այն ատեն որոշեցիր խօսիլ, վիրաւոր, տկար լեզուովդ: Եւ խօսքդ փաստումի ու փրկումի
պարզ ժեստ մը պիտի ըլլար միայն, սկիզբէն ձախողումի դատապարտուած, եթէ չհանդիպէիր
անոր: 

Եւ ան պատմեց քեզի պատմութիւնը քու մասիդ: Թէեւ չընդունեց պատմելու արարքը: 

Եւ ան վկայեց քու գոյութիւնդ: Թէեւ չընդունեց վկայելու կարելիութիւնը: 

Անկարելի պատմասանն ու վկան՝ որ աշխարհդ բացաւ քեզի, ան որ քուկդ ըրաւ քեզի: 

Այն ատեն միայն համարձակեցար առերեսուիլ ինքզինքիդ, «կրել ինչ որ կը պայթի երբեմն
գլխուդ մէջ»: 

Սաստիկ տաք օրէն ետք զով օդի հոսանք մը վերջապէս ամառնային երեկոյին հանդարտութիւնը
կը բերէ: Կը քալես, ջանալով քայլերդ իր քայլերուն յարմարցնել: 

«Ի՞նչ դիպուածներ միջամտեր են որպէսզի հայրդ եօթը տարեկանին որբանայ, բայց փրկուի,
մայրդ երեք տարեկանին որբանայ եւ փրկուի, յետոյ անոնք հանդիպին իրարու եւ քեզ ծնին։
Պատմութիւնդ կը սկսի նման դիպուածներով»։ 

Նո՞յն դիպուածները միջամտեր էին, որպէսզի քու ալ մեծ ծնողքդ որբանային բայց
փրկուէին, հանդիպէին իրարու եւ հիմը դնէին ընտանիքին, որ ի վերջոյ քեզմով պիտի
լրանար: Կ՚արժէ գտնել պատասխանը. պիտի հանդիպէ՞իք եթէ Դէպքը չըլլար: Թերեւս
անապատներէ անցնելու էիք երկուքդ ալ, այդքան տարիներ ետք արեւելեան հայրենիքի
մայրաքաղաքին մէջ հանդիպելու համար: 

— Պիտի ըլլայի՞նք, եթէ դէպքը չըլլար: Այսպէ՞ս պիտի ըլլայինք: 

Կը ժպտի, չի պատասխաներ: Միշտ բան մը քեզի կը ձգէ պրպտելիք: Ամէն բան չ՚ըսուիր
արդէն, չէ՞: 

Կ՚ուզես խօսիլ, պատմել պատմութիւնը կորսնցուցած ժամանակիդ եւ փնտռտուքներուդ մասին,
պատմել ճամբան, որ քեզ դէպի իրեն բերաւ: Բայց գիտես որ պէտքը չկայ՝ ան գիտէ ամէն
բան, դո՛ւն չէիր գիտեր. հիմա գիտցար: 

Կը յիշես պզտիկ սրահը, ուր առաջին անգամ հանդիպեցաք… Մտահոգ էիր. ի՞նչպէս մօտենալ,
ի՞նչ ըսել. այդքան տարիներու «հեռակայ մտերմութիւն»էն ետք իսկապէս հանդիպի՜լ: 

«Դժուարահա՛ճ է», զգուշացուցին: 

«Անհաղո՜րդ է», աւելցուցին: 

Կծկտեցար, վախը փորդ մտաւ: Ի՞նչ պիտի ըսէիր՝ բարե՞ւ, ի՞նչպէս էք, ծանօթանա՞նք… եւ
չհամարձակեցար մօտենալ: Կեցած էր քանի մը քայլ անդին, երկրպագուներով եւ
հիացողներով շրջապատուած, քաղաքավար, բայց քիչ մը անտարբեր ժպիտը դէմքին: Յոգնած էր
թերեւս: Արդէն չես յիշեր՝ ի՞նչ դիպուած միջամտեց, որ յետ-դասախօսային ճաշկերոյթին
քե՛զ ալ հրաւիրէին եւ… քովը նստեցնէին: Եւ նստած էիր քարացած, վախնալով աւելորդ
շարժում մը ընելու, երբ յանկարծ դարձաւ եւ սուր նայուածքը քեզի յառեց: 

— Ուրկէ՞ ես… 

Ծանրացած լեզուդ դժուարաւ դարձաւ բերնիդ մէջ, ջանացիր կապակցուած խօսքեր ըսել:
Յանկարծ ժպտեցաւ. այն ատեն առաջին անգամ հասկցար՝ ան ամէն բան գիտէր քու մասիդ:
Բնաւ չզարմացար. գիտէիր, շատոնց գիտէիր: 

«ըլլալը անհետացած ըլլալ մըն է» եւ կարծեցիր՝ թէ գտար պատասխանը: 

«կը փարիս ջնջումիդ…» 

— Ինչպէ՞ս հայաշէնցի տղան ինքզինք ֆրանսացի տեսաւ, միեւնոյն ատեն հայ մնալով: 

Նորէն կը ժպտի. ինքդ պիտի գտնես պատասխանը: 

Կը նայիս աչքերուն. կարծես ոչինչ փոխուած է՝ առջեւդ նոյն այն հայաշէնցի տղան կեցած
է, որ 18 տարեկանին Փարիզ մեկնեցաւ: Ինչպէ՞ս ուրիշ այդ միջավայրին մէջ ուրիշ մը
չեղաւ: Ինչպէ՞ս նոյնացաւ, ձուլեցաւ այդ միջավայրին, միեւնոյն ատեն պահպանելով այդ
ուրիշ միջավայրին համար ուրիշ մը ըլլալու իրաւունքը, այսինքն` ինչպէ՞ս ըրաւ, որ իր
ուրիշութիւնը պարտադրուած չըլլար: 

— Ծագումիդ չես դաւաճաներ, ան շուքի պէս կը հետեւի քեզի… 

Բայց ինչպէ՞ս կառուցել ինքնութիւն մը, որ ըլլաս ամբողջապէս օտար եւ ամբողջապէս
ընտանի, միեւնոյն ատեն չըլլալով երկուքէն ո՛չ մէկը: Մէկ բան յստակ էր. հայաշէնցի
տղան երբեք չդաւաճանեց իր ինքնութեան, կարելի է՝ քիչ մը հեռացաւ անկէ, յետոյ աւելի
մօտենալու համար: 

Բայց արդեօ՞ք տունին մէջ — կամ համար — ալ ուրիշ մը չէր: Արդեօք ո՞ւր էր տունը.
Հայաշէ՞ն, Փարի՞զ թէ հիմա հոս՝ Երեւան: 

Արդեօք քո՞ւ տունդ ուր էր: 

Եղան օրեր, երբ հաւատացիր թէ չունէիր տուն, փնտռեցիր ամէն տեղ՝ ո՛չ մէկը քուկդ էր:
Այն ատեն հաւատացիր, կամ ուզեցիր հաւատալ, թէ անապատներուն մէջ մնացեր էր տունդ…
Բայց հիմա գիտէիր, հիմա գտար: Որով գիտցար ի՛ր տունին տեղը: Չէ, ան բան մը չըսաւ,
պարզապէս կար վայրը ուր ան եղաւ: 

Շիտակ դէմքին նայեցար, ուզեցիր խօսիլ, ըսել խօսքերը, որ չէիր կրցած ըսել ո՛չ
անձնական հանդիպումներուն, ո՛չ ալ նամակներուդ մէջ. չկրցար, նորէն: «Խօսքերը կը
պակսին», եւ բերնիդ մէջ «բռնկեր էր լեզուն»: 

Եւ հիմա հոս ես, համակարգիչիդ պաստառին առջեւ, դուն որ պիտի չըլլայիր, լեզուով մը
որ պիտի չըլլար՝ կը ջանաս գրել այն որ չկրցար ըսել: Կը ջանաս գրել տողեր՝ անոր
համար, ինչպէս ինք գրեց ատենօք Մեծարենցի համար: Գիտես որ չափազանց յաւակնոտ է
խորագիրդ. ի՞նչ կրնաս գրել անոր համար, ի վերջոյ: Արդեօ՞ք պիտի կարենաս թուղթին
վրայ տեղաւորել ըսել ուզածդ, պահպանելով տրամաբանութեան գիծը: Բայց կ՚ուզէիր գոնէ
կերպով մը երախտագիտութիւնդ յայտնել անոր, որ ստեղծեց վայրը, ուր կարելիութիւնը
ունիս ըլլալու: 

Մեծ բեմը դարձեալ ծածկուեցաւ նոյն վարագոյրով, որ կարմիր է եւ որուն կարմիրը
կ՚ունենայ աստիճանական փոփոխութիւններ. վարդագոյնէն կ՚անցնի բոսորի եւ ապա կը
մթննայ Տէր-Զորի մէջ թափուած արեան պէս, հիմնական մոթիֆը մնալով կարմիրը: 

Զանգերը կը հնչեն սուր ու երկար, ահազանգի պէս. բարեբախտաբար այս անգամ
քաղաքապետարանի Հրշէջներու ջոկատը չի խուժեր սրահ՝ արդէն հասկցած ըլլալով որ հայոց
կրակը չի վառեր ուրիշը, այլ միայն ինքզինք: 

Կը տիրէ լռութիւն՝ ներկայ Տաճկահայաստանի պէս: 

Օրուան նախագահ Աշոտ արքայ Բագրատունի, որ շատ յոգնած ըլլալ կը թուի օրուան
յայտագիրի ծանրութենէն, դողդոջ քայլերով կու գայ փակ վարագոյրին առջեւ եւ կը
յայտարարէ. 

— Այժմ հայ կուսակցութիւնները՝ արմենականք, հնչակեանք, դաշնակցականք եւ ռամկավարք,
միասնական ոգիով, պիտի ներկայացնեն կենդանի պատկեր մը, որ իրենց ձեռագործն է,
տեխնիկական գործակցութեամբ Երեւանի Տիկնիկային թատրոնի կոլլեկտիւի: 

Ապա Աշոտ արքան ծանր քայլերով կը հեռանայ վարագոյրի առջեւէն: 

Մեծ ու կարմիր վարագոյրին երկու կողմերը կը տեսնուին նոյն վարագոյր-բացողները.
Մկրտիչ Փորթուգալեան եւ Քրիստափոր Միքայելեան՝ աջ կողմը, իսկ Փարամազ եւ Միհրան
Տամատեան՝ ձախ կողմը: Սապահգիւլեան, փոխարինելով Նազարբեկեանը, հաստ փայտով մը,
երեք անգամ ուժգին կը խփէ բեմի յատակին: 

Զանգերը դարձեալ կը հնչեն սուր ու երկար, ապա ընդոստ կը դադրին: 

Հայ համայնավարները, որ դեր չեն վերցուցած նաեւ այս կենդանի պատկերին մէջ՝ ակամայ
ծնած ըլլալով կենդանի պատկերի թեմայէն ետք, կը մարեն սրահին լոյսերը, հակառակ այն
փայլուն իրողութեան, որ այժմ Հայաստան կ՚արտադրէ 120 անգամ աւելի ելեկտրականութիւն
քան ապրիլեան Եղեռնին, իսկ միլիառ անգամ աւելի քան Ադամի եւ Եւայի ժամանակ, որոնց
բնակարանը չուներ պատեր: 

Լռութիւն: 

Խաւար՝ Մովսէս Խորենացիի գիշերներուն պէս, երբ Պատմահայրը մագաղաթներու մէջ չէր
գտներ հայկական յաղթութիւններ: 

Քրիստափոր Միքայելեան, Մկրտիչ Փորթուգալեան, Փարամազ եւ Միհրան Տամատեան
հանդարտօրէն կը բանան վարագոյրը: 

Տեսարանը կը ներկայացնէ ընդարձակ արօտավայր մը, աջ կողմը՝ ձիւնապատ լեռներ: Համակ
կանաչութիւն: Յայտնապէս գարուն է, Հայաստանի ազնուական գարունը: 

Անհամար ոչխարներ, առանց հովիւներու եւ գամփռներու, կ՚արածին ընդարձակ այդ
արօտավայրին մէջ: Հովիւները գացեր են Վիեննայի եւ Քէօսթենճէի ժողովներուն, իրենց
շուներով՝ մասնագիտանալու գայլերը ոչխար դարձնելու ցեղափոխական գիտութեան: 

Խումբ մը գայլեր կ՚երեւան հորիզոնին վրայ: Կը յառաջանան զգոյշ քայլերով: Պահ մը կը
կենան եւ կը սրեն իրենց ականջները: Շան հաջոց չեն լսեր: Հովիւի հոտ չեն առներ: Կը
մօտենան իրենց ճերմակ ատամներով ճերմակ ոչխարներու հօտին: 

Բայց տեղի կ՚ունենայ անակնկալ մը: Ոչխարները յանկարծ ամբողջ խումբով կը յարձակին
գայլերուն վրայ, դէպի անոնց բաց երախները: Գայլերը իրենց ուրախութենէն կ՚իյնան
մարգագետնին վրայ եւ խելացնոր տապլտկելով ոչխարներու հետ, կը սկսին ուտել զանոնք:
Բոլորը չեն կրնար միաժամանակ ուտել, որովհետեւ որոճացող չեն եւ երկրորդ ամբար մը
չունին իրենց փորերուն մէջ: 

Չկերուած ոչխարները կը վերադառնան՝ մայելով խմբերգ մը՝ «Լօ, լօ, լօ, Սիփանայ սարին
վրայ»...: 

Յանկարծ, բեմի խորքին, կը յայտնուի Աւետիս Ահարոնեան, թուխ Արամազդի աչքերով կը
դիտէ տեսարանը եւ յուզումնահար կ՚արտասանէ. 

Ապա, Յովհաննէս Թումանեան կը յայտնուի ոչխարներու ոսկրակոյտին առջեւ, եւ իբրեւ Տէր
Թադէոսի որդի, կը կատարէ «Հոգեհանգիստ». 

Յանկարծ ցասումով ու գոչումով, կ՚երեւայ հայ մեծ գործիչ Ճանկիւլեան, որ պատռտած եւ
ոտնակոխ ըրած էր կարմիր Սուլթանին պատկերը, եւ կը կատարէ վսեմ յայտարարութիւն մը. 

— Մսակեր են բոլո՛ր գայլերը անխտիր. սոցիալիզմը պիտի թափէ անոնց ակռաները, եւ ըստ
Եսայեայ մեծ մարգարէին՝ ոչխարները եւ գայլերը միասնաբար պիտի արածին միեւնոյն
մարգագետիններու վրայ...: 

Տոքթոր Քեաթիպեան, խումբ մը վիրաբոյժներու հետ, կը փորձէ կիսամեռ ու վիրաւոր
ոչխարներուն մորթերը կարել: 

Իսկ բացառիկ մասնագէտ բժիշկ Անդրանիկ Ճաղարեան ոչխարներու գանկերուն համաձայն կը
սկսի քանդակել անոնց դիմաքանդակները, որոնք այնքա՜ն հարազատ նմանութիւն կ՚ունենան
իրենց բնորդներուն, որովհետեւ ամենէն աւելի ոչխարները կը նմանին ոչխարներուն: 

Ի վերջոյ հովիւները կը վերադառնան Վիեննայի եւ Քէօսթենճէի ժողովներէն եւ գրեթէ
միեւնոյն թեմայով զեկուցում կու տան յօշոտուած ոչխարներու մակաղած հօտին. 

— Հարկ է կրթել գայլերը եւ խոտաճարակ դարձնել զանոնք: 

Գամփռները մոռցած են հաջել եւ կը մլաւեն թափառական կատուներու պէս: 

Հորիզոնին վրայ կ՚երեւին քսան կախաղաններ: 

Կը լսուի հեռաւոր մեղեդի մը. 

«Սիրտս նման է էն փլած տներ»... 

Վարդապետի մը դիմաստուերը կ՚երեւի հակած սեւ դաշնակի մը վրայ: 

Երգիչին բարձր հասակը խրած է ամպոտ երկինքին: 

Կ՚իջնէ վարագոյրը: 

28 Յուլիս թուականէն այս կողմ Թուրքիոյ օրակարգի գլխաւոր նիւթը դարձած է անտառային
տարածքներու հրդեհները, որոնք կը շարունակուին ամբողջ շաբաթուայ մը ընթացքին
ընդմիշտ նոր բռնկումներով։ Հրդեհի առաջին դէպքը պատահած էր Անթալիոյ Մանաւկաթ
գաւառը եւ այդ աղէտը փճացուցած էր անտառային տարածքները, որոնք վերածուեցան մոխիրի
կոյտերու։ Թերթիս հրատարակութեան պատրաստուած ժամերու տուեալներով անցնող մէկ
շաբաթուայ ընթացքին 34 տարբեր քաղաքներու մերձակայ 174 անջատ հրդեհներ տեղի
ունեցան, որոնցմէ 161-ը կարելի եղաւ հսկել։ Իսկ 9 անձեր իրենց կեանքը կորսնցուցին
բոցերու մէջ, որոնց մէկ մասը հրշէջներ էին, իսկ մէկ մասն ալ խաղաղ բնակիչներ։
Այրուած անտառներուն մէջ զոհուած բազմաթիւ անասուններու կողքին, կարելի չեղաւ նաեւ
գոմերու մէջ մնացած անասունները փրկել։ Այս պահուն բոցերու դէմ պայքարը կը
շարունակուի Մուղլա, Անթալիա, Սփարթա, Այտըն եւ Տենիզլի քաղաքներու շրջակայքը։ 

Հրդեհներու կարեւոր դրդապատճառը կը համարուի եղանակի բարձր ջերմութիւնը,
տեղումներու բացակայումը եւ ուժգին հիւսիսային քամին։ 

Հրդեհները զանազան վայրերու մէջ կը սպառնան նաեւ բնակավայրերուն, որու հետեւանքով
բազմաթիւ գիւղեր եւ հիւրանոցներ պարպուեցան։ 

Այս բոլորին մէջ կառավարութեան ուղղեալ ծանր քննադատութիւններ ու մեղադրանքներ կը
հնչեն հրդեհներուն օդային ճամբով միջամտելու նիւթին շուրջ անճարակութեան պատճառաւ։

Թուրքիա անցեալին նման աղէտներուն կը միջամտէր հրշէջ ինքնաթիռներով։ Իսկ այս վերջին
հրդեհի օրինակով յայտնի եղաւ թէ պետութիւնը հրաժարած է այդ օդանաւներէն օգտուելու
գաղափարէն եւ նոյնիսկ օդաչուներն ալ աշխատանքէ հեռացուցած։ 

Այս բոլորը կը կատարուին քաղաքական նախասիրութիւններով, քանի որ իշխող Արդարութիւն
եւ Զարգացում Կուսակցութեան գործիչները, գլխաւորութամբ նախագահ Էրտողանի, դիրք
բռնած են «Թուրք Օդային Հաստատութիւն» ոչ պետական կազմակերպութեան դէմ։ Նոյնիսկ
կառավարութիւնը պաշտօնանկ ըրած էր այդ միութեան վարչակազմը եւ տեղապահ նշանակած։ 

Անտառային հրդեհները իր հետ բերին նաեւ ընկերաքաղաքական նոր ճգնաժամ մը։ Բազմաթիւ
ընկերային ցանցերէ ներս տարածուեցաւ «Անտառները ՀՏՓ-ականները կը հրկիզեն» սուտ
լրատաուութիւնը։ Այդ սուտի տարածման իրենց ելոյթներով նպաստեցին նաեւ կարգ մը
քաղաքական գործիչներ եւ պետական այրեր։ Մանաւկաթի մէջ իրենց առոգանութենէն շփոթելով
երկու եղբայրներու դէմ լինչ գործադրուեցաւ, պնդելով թէ քիւրտեր են եւ եկած են
անտառը հրկիզելու։ Մինչդեռ աւելի ետք պարզուեցաւ թէ այդ երկուքը հրդեհի վայր
փութացած էին կատարուած աշխատութիւններու օժանդակելու համար։ Երկու եղբայրներ
մազապուրծ փրկուեցան դաժան սպանութենէ։ Այդ նոյն մթնոլորտի մէջ է որ Քոնիայի Մերամ
գաւառի մէջ ալ 7 հոգինոց ընտանիք մը զոհ դարձաւ ատելութեան ոճիրի։ 

Ինչպէս որ բնապահպաններ ահազանգ կը հնչեցնեն էգոլոկիական աղէտի մը դիմաց
ընկերաբաններն ալ նոյն եղանակով կը զգուշացնեն ընկերային ճգնաժամի մը դիմաց։
Ճգնաժամ մը, որ դիւրաւ կրնայ վերածուիլ քաղաքացիական պատերազմի։ Գաղտնիք չէ որ
Թուրքիոյ մէջ նման գրգռութիւնները շուտով կը հասնին իրենց նպատակին եւ ժամերու
ընթացքին կրնայ պատահիլ այն ինչ, որու հետեւանքները կարելի չէ վերացնել նոյնիսկ
երկար տարիներու ջանքերով։ 

Հրդեհը ինքնին կը սպառնայ նաեւ կարգ մը ջերմաելեկտրական կայաններու, քանի որ բոցերը
արդէն հասած են անոնց տարածքներուն։ 

Եթէ ցարդ կը խօսինք անտառային հրդեհներու մասին, անդին զանազան քաղաքներու մէջ կը
պատահի թուփերու կամ արտերու հրդեհներ, որոնք ընդհանրապէս չեն արժանանար յատուկ
ուշադրութեան։ Այս տեսակի հրդեհները աւելի յաճախ կը տեսնուին Թրաքիոյ դաշտային
վայրերը, որոնք համեմատաբար աւելի դիւրաւ հսկողութեան տակ կ՚առնուին։ Կայ անտառային
հրդեհներու մի այլ երեսակ եւս, որ դարձեալ իր կարգին կարեւոր հարցականներ կը
պարունակէ։ Այլեւս գաղտնիք չէ որ թրքական բանակը քրտաբնակ քաղաքներու դաշտային
տարածքներու վրայ ինք կը հրահրէ հրդեհներ, անվտանգութեան պատճառաբանութիւնով։
Զինուորները կը պնդեն թէ այդ քաղաքներու անտառային տարածքներու մէջ ահաբեկիչներ
թաքնուած են եւ անոնք յայտնաբերելու համար դիտումնաւոր կերպով կը հրկիզեն
անտառները։ Նոյնիսկ այստեղ զինուորները արգելք կ՚ըլլան հրշէջներու աշխատութեան։ 

Այսպէս օրինակ մը ապրուեցաւ նախ Մուշի եւ ապա Տէրսիմի լեռնային տարածքներու մէջ։
Զինուորները նոյնիսկ արգիլեցին Տէրսիմի քաղաքապետ Մեհմետ Ֆադիհ Մաչօղլուի հրդեհի
վայր փութալը։ 

Անշուշտ որ յառաջիկայ օրերուն հրդեհը իբրեւ աղէտ պիտի հանգի, բայց պատճառ դարձած
քաղաքական փոթորիկը տակաւին երկար ժամանակ օրակարգ պիտի զբաղեցնէ երկրի մէջ։ 

Մարկոս էֆէնտի Նազարիկեան Է… գիւղին մէջ գրեթէ ամենէն աւելի աչքի զարնող ազգայինն
էր: Երեւոյթով ամիրայական, սիրտով մենծ աղա, վարմունքով ամբարտաւան ըլլալու չափ վէս
եւ նկարագրով ինքնահաւան: Բայց հակառակ այս ամէն միջակ յատկութիւններուն, գրեթէ
աղէկ մարդ մըն էր Մարկոս էֆէնդի, կամ, աւելի ճիշտը, աղէկ մարդու համբաւ հանած էր:
Այս տեսակէտով իրեն մեծապէս նպաստած էր իր նիւթական փայլուն վիճակը, հարուստ էր, իր
հարստութիւնը՝ առանց շռայլելու արժեցնող տեսակէն: Կծծի չէր, բայց առատաձեռն ալ չէր:
Մէկ քանի անանկ տեղին ու ժամանակին յարմար բարերարութիւններ ըրած էր, որ ատոնք ոչ
միայն յաւէտ չէին մոռցուէր, այլ եւ հեղինակին կեանքին շուրջը լուսապսակ մը կը
բոլորէին կարծես, ու թաղին մէջ իրեն կու տային, հակառակ ուրիշ նոյն աստիճանին վրայ
հարուստներ գտնուելուն, գրեթէ գերակշիռ դիրք մը: Եկեղեցիին ու թաղային խորհրդին
մէջ՝ իր տիրապետութիւնը անյարձակելի էր, եւ առանց Մարկոս էֆ. Նազարիկեանի
համամտութեանը կամ հաւանութեանը ազգային տեղական իշխանութեան շրջափակին մէջ տերեւ
մը իսկ չէր շարժեր: Ասիկա պոլսական տիպարներու այն դասակարգէն էր, որ անցեալ
ամիրայական շրջանի սերունդին ու արդի ազատամիտ ու յառաջդիմասէր սերունդին
մէջտեղուանքը կը կանգնի, փոխանցութեան տեսակ մը կամուրջի պէս, որ հիմակ քանդուելու,
քայքայուելու վրայ է, կարծես աւարտած ըլլալով իր ընկերային անգիտակից, մեքենական,
բուսական դերը: 

Հետեւապէս, Նազարիկեան էֆ. իր գիտցած ու հասկցած ձեւովը ազգասէր մըն էր: Իր
ազգասիրութեան այս ըմբռնումը այնքան նեղ էր սակայն ու մակերեսային, որ եկեղեցիին
գաւիթը Ս. Աստուածածնայ պատկերին առջեւ վառող մոմերուն բազմախորշ աշտանակին վիճակը
աւելի կարեւորութիւն ունէր իրեն համար, քան թէ ազգային ձախողուած մը, որուն մէջէն
ցեղին գոյութեան հարցը ցցուէր: 

— Թող ամէն մարդ իր պարտքը ինծի պէս խղճմտութեամբ կատարէ,— կ՚ըսէր երբեմն
ասոր-անոր, կամ ինքզինքին,— ազգը էհեա կ՚ըլլայ, էհեա՛: 

Առտուները, շուկայ երթալէն առաջ, ուր արծաթավաճառութեան ընդարձակ գործ մը կը վարէր,
Մարկոս էֆէնտի ժամ կը մտնար, անցած տեղերուն վրայ ամէն բան մանրակրկիտ դիտելով իր
շուրջը, մատներովը աղօթարանին դուրսի եւ ներսի որմերը իսկ շօշափելով՝ անոնց
յաւէրժութիւնն ստուգելու համար: Օր չէր ըլլար, որ ժամկոչներուն հետ կռուի չբռնուէր՝
ամէնաչնչին զանցառութեան մը համար: Եկեղեցին ծուփ ծուփ ծփալու էր: Ա՛ս կը պահանջէր
ազգին շահը եւ մանաւանդ Նազարիկեան էֆէնտիին կամքը: Ամէն մարդ այս բացարձակ
իշխանութեան առջեւ կը խոնարհէր: Ուրիշ ճար չկար արդէն, որովհետեւ տարիներէ ի վեր
եկող գացող բոլոր թաղական խորհուրդներուն մէջէն, չես գիտեր ի՛նչպէս, Նազարիկեան
էֆէնտիի պարթեւ հասակը դուրս ցցուած էր, մինչեւ անգամ, երբոր իրեն հակառակամարտ
վաղանցիկ հոսանք մը ամէն ճիգ թափած էր, ատեն ատեն, եկեղեցիին շրջափակը այդ մարդուն
լուծէն ազատելու համար: Իր շատ մտերիմները երբ հետաքրքրութեամբ իրեն կը հարցնէին,
թէ ի՛նչ այդքան յամառօրէն այդ պաշտօնին փաթթուած էր, Մարկոս էֆ. կը պատասխանէր, թէ
հայրը մեռած ատենը իր ճիտին պարտք ձգած էր՝ ոտքը անպակաս ընել եկեղեցիէն եւ զանիկա
պայծառացնել: Ատիկա ուխտ մըն էր իրեն համար, եւ ատո՛ր մէջ գլխաւորապէս կը կայանար
իր հոգիին յաւիտենական փրկութիւնը: Վարպետ ալ մարդ, ամէն անգամ, որ թաղ. նոր
ընտրութեան մը միջոցներուն իրեն դէմ հակառակութիւն մը կռահէր, փայլուն եւ շլացնող
մեծագործութեամբ մը՝ զինուած բազուկները կը ջլատէր եւ իր կողմը կը շահէր զանոնք:
Օրինակի համար, մեծ տաճարի խորանին արծաթահիւս վարագոյր մը կը նուիրէր եւ անոր վառ
ի վառ շողշողումովը կը խտղըտացնէր թաղեցիին աչուըները, ընտրութենէն շաբաթ մը առաջ:

— Ասանկ մարդ մը թաղական չընենք՝ ո՞վ ընենք,— կ՚ըսէր ժողովուրդը իրաւամբ: 

Մարկոս էֆէնտի աղէտաւոր թերութիւն մը ունէր սակայն, երբեք իր հոգածութեան շրջանակը
չէր տարածեր մինչեւ ազգային վարժարանին սահմանները: Տգէտ ու խաւարամիտ, չէր
հաւատար, որ մեր ազգին յառաջադիմութեանը մէջ դպրոցը կարեւոր դեր մը պիտի խաղար:
Տղաքը կարդալ-գրել մը սորվին՝ կ՚օգտէ,— կ՚ըսէր, անկէ ետքը, «եա՛ չարչի, եա՛
զենաաթ»: Ահա իր ամբողջ դաւանանքը ազգային դաստիարակութեան վրայ: Այս պատճառով,
տարիներէ ի վեր է… թաղին դպրոցը ողբալի խեղճութեան մը մատնուած էր: Հոգաբարձութիւնը
մենծ-աղա թաղականին ձեռքը խաղալիք մըն էր. եւ ամէնամեծ դժուարութեամբ է, որ կրնար
անոր ձեռքէն ամսական չնչին պիւտճէն փրցունել՝ բոլորովին չփակելու համար վարժարանը:

— Ժամէն ինչ էւէլնայ նէ, դպրոցին,— կը պոռար թիկդատորը հոգաբարձուներուն երեսին: 

Բայց ժամէն մեծ բան մը աւելցած չունէր. «եկեղեցիին պայծառութիւնը» կուլ կու տար
բոլոր հասոյթները, կալուածական, թէ՛ եկեղեցական. եւ տէրտէր, վարդապետ, տիրացու,
լուսարար, ձայնաւոր մեծապէս նպաստաւորուելով այս «եկեղեցամոլ» ռեժիմէն, բնականաբար
կ՚ըլլային Նազարիկեան իշխանութեան մէյ մէկ զօրաւոր նեցուկները: 

Անպատիժ եւ անդրդուելի, Մարկոս էֆէնտի կը շարունակէր իր այս ազգային բազմարդիւն
գործունէութիւնը, որուն սերտիւ կապուած էր, ինչպէս ըսինք, իր հոգիին փրկութիւնը,
բան մը, որուն կարեւորութիւնը, տարիներու հոլովման հետ, շեշտուեցաւ իր աչքին եւ
ամէնածանր հանգամանք մը առաւ վերջիվերջոյ: Մարդուկը ինքնիրենը այն համոզումը
գոյացուց, որ առանց այդ բարեպաշտական ծառայութեանը, դժբախտ պիտի ըլլար իր
յաւիտենական կեանքին մէջ եւ դժոխքին բոցերը իր բաժինը պիտի ըլլային: 

Բայց եթէ այս էր Մարկոս էֆէնտիի հանրային կեանքը, իր ընտանեկան կեանքը այլապէս չոր
ու տափակ էր: Մանչ զաւակ մը ունէր, որ առաջի օրէն իսկ իր մէջ ցոյց տուած էր հօրը
հակումներուն բոլորովին հակառակ ձգտումներ: Զարեհ, տասնըվեց տարեկանին, արդէն սկսած
էր հեգնութեամբ նայիլ հօրը խաւարամիտ ոգիին ու չափազանց բարեպաշտ ու եկեղեցասէր
տրամադրութեանցը վրայ: Ընդհակառակը, իր մէջ կը զգար զարգանալու, նոր ու փրկարար
գաղափարներով տոգորուելու ցանկութիւն մը, որուն շուարած էր, թէ ինչ կերպով կարէնար
գոհացում տալ, երբ, 96ի դէպքերը հանկարծ վրայ հասած էին, ու Զարեհ, ընդհանուր
խառնաշփոթութենէն օգտուելով, ինքզինքը արտասահման նետած էր, առանց եւ ոչ իսկ իր
հօրը հաւանութիւնն առնելու: 

Այս փախուստը, կամ անհետացումը սաստիկ զայրացուցած էր Մարկոս էֆէնտին, որ քանի մը
տարի առաջ արդեն կորսնցուցած ըլլալով իր կինը, իրեն պէս բարեպաշտ ու երկիւղած, իր
քով ոչ ոք կ՚ունենար, եթէ ոչ պառաւ, 80-ամեայ մօրաքոյր մը, որ նմանապէս կեանքը
ծոմով, մոմով, պահքով ու աղօթքով կ՚անցընէր: Միս մինակ մնացած էր Մարկոս էֆէնտի եւ
96ի դէպքերուն ահեղասաստ փոթորիկին անդորրացումէն յետոյ, նորէն իր սովորական կեանքն
սկսած էր ապրիլ, ա՛լ ամբողջովին նուիրուելով եկեղեցիին ու անոր անվերջանալի
բարեզարդութեանն ու պայծառութեանը: 

Զարեհ՝ ճարպիկ, աշխոյժ ու խելացի տղայ, յաջողած էր արտասահմանի մէջ որոշ շաւիղ մը
գծել իրեն ու չկորսուիլ եւրոպական խօլ ու սանձարձակ կեանքի այն յորձանուտին մէջ,
ուր այնքան հայ ծաղկափթիթ եւ յուսալից կեանքեր փչացան: Տասներեք տարի տող մը չգրեց
իր հօրը եւ մէկ փարա չուզեց անկէ իր ապրուստին համար: Տոկաց ամէն զրկանքի եւ
մտաւորական զարգացմանը հետապնդեց: Վերջին ծայր կը հետաքրքրէին զինքը ընկերային
գիտութիւնները եւ Ժնեւի մէջ իր ուսումը կատարելագործեց: Մարդկային խոր
դժբախտութեանց հարցերովը յափշտակուած, Զարեհ անշուշտ անկարեկիր չմնաց իր ազգին
ցաւերուն եւ եռանդով գործակցեցաւ յեղափոխական մեծ գործին, որուն պատրաստութեան
վառարաններէն մէկն ալ ազատ ու ազնիւ Զուիցերիան է: 

Ազատութեան քաղցրահունչ շեփորը երբոր հնչեց Արեւելքի մայրաքաղաքին մէջ, Զարեհ,
ինչպէս իր յեղափոխական ընկերները, թռաւ եկաւ Պոլիս գործունէութեան նոր, անկոխ, կոյս
գետիններու ի խնդիր: 

Եւ այդ երջանիկ ու անմոռանալի օրերէն մէկ օր մը, Է… գիւղին թաղական խորհուրդի
վաթսնամեայ ատենապետը, շուկան, իր խանութին մէջ, բարձրահասակ երիտասարդ մը կանգնած
տեսաւ յանկարծ իր դէմը: Երկար, շէկ մազեր, գլխարկ, սեւ ծփծփուն փողկապ, սրածայր
մօրուք: Եւրոպական ամբողջութիւն մը: 

— Ո՞վ ես,— հարցուց Մարկոս էֆէնտի, շուարած նայելով այդ հիւրին: 

— Զաւակդ,— ըսաւ Զարեհ հանդարտ եւ ժպտուն: 

Արծաթավաճառը շփոթեցաւ. այդ կերպարանքով զաւակ ինք երբեք երազած չէր: Մանաւանդ որ
անոր անհետացումէն ետքը, անկէց ո՛ եւ է լուր չառնելով, շատերու պէս ինքն ալ
ենթադրած էր, թէ ջարդի ուրականին մէջ կորած գացած էր իր զաւակը: Լացած էր զայն,
բայց մոռցած ալ էր: Ահա հիմակ այդ մոռցուածը իր առջեւ կը տնկուէր յանկարծ:
Կասկածեցաւ: Արդեօք խաբեբա՞յ մըն էր, որ իր ժառանգորդը կ՚ուզէր ըլլալ: Աւելի
ուշադրութեամբ նայեցաւ այդ դէմքին ու անոր անուշ, կապոյտ աչուըներուն ու պարզ ու
անկեղծ դիմագծերուն մէջ իսկոյն ճանչցաւ հայրը, որուն իսկական պատկերն էր: Համբուրեց
զայն, աչքին մէջ արցունքէ կաթիլով մը: Եւ տունը տարաւ զայն: Թաղին մէջ օրուան
նորոյթը Զարեհին վերադարձը եղաւ՝ ուրիշ շատ մը վերադարձներու մէջ: Զաւկին
վերերեւումը բնականաբար որեւէ փոփոխութիւն առաջ չբերաւ Նազարիկեանի կեանքին մէջ: Ան
իր գործին նայեցաւ նորէն, ժամուն, բանկալին, խորանին, մոմին, կանթեղին: Իբրեւ
հանրային, ընկերային գործիչ, Զարեհ, անշուշտ, իսկոյն սկսաւ հետաքրքրուիլ իր թաղին
ազգային, կրթական, կուլտուրական գործերովը: Օր մը յանկարծ դպրոցը այցելեց եւ ի տես
անոր ողբալի վիճակին՝ բուռն կերպով ըմբոստացաւ: 

— Ո՞վ ասիկա այս վիճակին հասցուցեր է,— հարցուց իրազեկներու զայրացմամբ: 

— Հայրդ,— ըսին իրեն՝ վարանումէ մը յետոյ: 

— Հա՜յրս…— շշնջաց երիտասարդը՝ ամօթէն կարմրած եւ ափիբերան: Հայրս… այսուհանդերձ
պէտք է այս բոլոր խեղճութիւնները բարեփոխել: Պէտք է քանդել հինը… 

Խնդացին շատեր: Զաւակը հօրը դէ՞մ պիտի ելլար: 

Զարեհ, անհամբեր հոգի, իսկոյն իր շուրջը ամփոփեց գիւղին երիտասարդութիւնը եւ ցնցող
յորդորներով յաջողեցաւ անոր թմրութիւնը փարատել, եռանդ, աշխոյժ, գործունէութեան ոգի
ներշնչեց անոր: Թաղը յեղաշրջուեցաւ: Ո՞ւր էր ան նախկին մեռելութիւնը: Լսարան
հիմնուեցաւ: Բանախօսութիւններ սկսան կանոնաւորապէս: Ի մէջ այլոց կրթութեան հարցը
սեղանին վրայ դրուեցաւ: Այդ միջոցին էր արդէն, որ Պատրիարքարանը հրահանգներ կը
ղրկէր ամէն կողմ՝ թաղային մարմիններու նորոգ ընտրութեանց համար, համաձայն նոր
ռեժիմին ոգւոյն: Այս հրահանգը ապշութեամբ լսած էր Մարկոս էֆէնտի եւ դէմքը
թթուեցուցած էր, երբ որ իմացած էր, թէ սահմանադրական Թաղական Խորհուրդ մը պիտի
ընտրուէր: Իր անկումին հոտը առած էր մարդուկը եւ յետոյ աչքէն չէր վրիպած նոր ու
աղմկալից եռուզեռը, որ յանկարծ ծայր տուած էր գիւղին մէջ: Ուրիշ աւելի ծանր բան մըն
ալ տեղի ունեցած էր: Իր որդին իրիկուն մը աղաչական, բայց եւ տիրական ալ շեշտով մը
ըսած էր իրեն. 

— Հայրիկ, դուն ա՛լ հանգստանալու պէտք ունիս, քաշուէ՛ ազգային գործերէ, թող քիչ մըն
ալ ուրիշները աշխատին… 

Ծերունին ծուռ-ծուռ երիտասարդին երեսը նայած ու առած քալած էր: 

— Աս փորձա՞նքը ուրկէ մէջտեղ ելաւ,— կ՚ըսէր: 

Քսան տարիէ ի վեր առաջին անգամ ըլլալով, թաղային անկաշկանդ, ազատ եւ սահմանադրական
ընտրութիւններ տեղի ունեցան: Գլխաւոր շարժիչ, առաջնորդող ուժը եղաւ Զարեհ
Նազարիկեան, որ յայտնի կերպով իր հօր վերընտրութեանը դէմ ելաւ, նոյնիսկ այնքան
բուռն կերպով, որ նախկին ատենապետին բարեկամներէն շատեր եկան եղելութիւնը ցաւած
սրտով պատմեցին իրեն: 

Մարկոս էֆէնտի գլուխն երերցուց ու չպատասխանեց: Խուլ փոթորիկ մը կը յորձանար իր
հոգիին մէջ: 

Եւ ահա ընտրուեցաւ նոր Թաղական Խորհուրդը՝ ազատական տարրերէ, ընդ որս եւ Զարեհ
Նազարիկեան: Որդին հօրը կը յաջորդէր, անոր քսանամեայ բարոյական, ընկերային, կրթական
աւերը բառնալու եւ գործուած չարիքը դարմանելու համար: 

Մարկոս էֆէնտի 400 ընտրողներէ 10-ին քուէն միայն ստացած էր, ամօթալի ու ջախջախիչ
պարտութիւն: 

— Աֆէրի՛մ, զաւակս, ապրի՛ս,— ըսաւ միայն՝ իր ամբողջ դառնութիւնը արտայայտելու
համար: 

Ուրիշ բան չըսաւ: 

Ոտքը կտրեց ոչ միայն թաղական Խորհրդարանէն, այլ եւ ժամէն, որուն վրայ քառորդ դար
շարունակ գուրգուրացած էր: 

Ժամանակ մը մտախոհ՝ շուկայ գնաց եկաւ: Օր մը, կամուրջէն կառք մը նստաւ եւ շիտակ
Ազգային Պատրիարքարան գնաց ու պատրիարքին հետ տեսակցիլ ուզեց՝ յոյժ կարեւոր խնդրի
մը համար: 

Տեսակցութիւնը կարճ եղաւ: 

Մարկոս էֆէնտի Նազարիկեան պաշտօնական թուղթով, գիրով իր ամբողջ հարստութիւնը,
անշարժ եւ շարժուն կալուած, իբր 40,000 ոսկի, կը կտակէր ազգին՝ յետ մահու,
պայմանաւ, որ այս գումարը յատկացուէր «միմիայն Հայաստանեայց Ս. Եկեղեցիին
պայծառութեանը»: 

Ա. 

Գիշեր էր, նոյեմբերի տրտում ու խոնաւ գիշեր, որուն մթութեանը մէջ ընկղմուած էր
Բերայի Մեծ Փողոցը իր քարաշէն ու բազմայարկ ապարանքներովը: Փոշիի պէս բարակ ու
ասեղի պէս սուր անձրեւ մը կու գար ու կը լուար ամայի եւ թափուր քարայատակը: Կալաթա
Սէրայի պահականոցին դէմ, երկու կառապան` յապաղած անցորդ մը գտնելէ յուսաբեկ`
ցուրտէն պատսպարուելու համար իրենց կառքին մէջ կը մրափէին: Մարդ չկար ու այդ
աղմկալից փողոցի ժխորէն ուրիշ բան չէր մնացեր, բայց եթէ առջի իրիկուընէ ի վեր
տեղացող անձրեւին անընդհատ ձայնը իր յուսահատական միօրինակութեամբը: Հեռուէ հեռու,
ուղիղ ու լայն ճամբուն բոլոր երկայնութեամբը, մութին մէջ կը տեսնուէր շարք մը
կարմիր ու արիւնագոյն կէտերու` որոնք կազերուն տամուկ ու դողդոջուն լոյսերն էին: 

Քազինօները, քաֆէ շանթանները եւ ուրիշ զբօսավայրերը շատոնց գոցուած էին. անոնց տեղ,
հոս` մսավաճառի, հոն` կաթնավաճառի խանութ մը իր դուռը կը բանար, եւ մութուն ելլելու
վարժուող այս խանութպաններու աշկերտները` դեռ նոր արթնցած, կէս քուն, կէս արթուն,
կանթեղի լոյսով գիշերէն կ՚սկսէին իրենց օրական աշխատութիւնը: 

Ձայն ձուն չկար դեռ ու գիշերապահը տասներկու կը զարնէր փողոցին հնչուն մայթին վրայ:
Պատի մը տակ, մարդ մը` անշուշտ խաղատան մը մէջ ունեցածը չունեցածը կորսնցնելէ ետքը,
կծկտած էր լուսնալուն սպասելով, պառկելու տեղ մը գտնելէ յուսակտուր, վասն զի այս
հիւրընկալ փողոցը ստակ չունեցողներուն համար չէ: Ասդին անդին քուրջեր հաւաքող
մարդիկ, լապտեր մը ձեռքերնին, լռիկ ու գլխահակ, իրենց ուսի կողովը կը լեցնէին: 

Բայց հետզհետէ մութը իր խստութիւնը կը կորսնցնէր, Կալաթա Սէրայէն վար
վաճառատուններուն մէջ ձայներ կը լսուէին ու քիչ քիչ անցորդներ երեւան կ՚ելլէին
փողոցին մէջ: Բանջարեղէններով ու կաթի ամաններով բեռնաւորուած ձիեր հանդարտաքայլ
կու գային, կ՚անցնէին վիզերնուն կապուած զանգակներուն ձայնովը արթնցնելով քարուկիր
շէնքերուն արձագանգը: 

Հիմա ա՛լ լուսնալու մօտ էր ու Բերայի տուները կը ճշդուէին ստուերամած հորիզոնին
վրայ. ձայները երթալով կը շատնային. խանութներու երկաթէ փեղկերը կը շարժէին. կանուխ
ելլող սպասաւորներ, պահապաններ, փեղկին մէջ բացուած դռնակէն դուրս կ՚ելլէին ու
վաճառատուններու առջեւի սալաքարերը կը մաքրէին խանութին ներսը աւլելէ վերջը. բոկեղ,
կաթ ու սալէպ վաճառողներ պոռալով կ՚սկսէին իրենց առտուան առուտուրը, այդ
ծառաներուն, բեռնակիրներուն ու պահապաններուն բերելով աժան գինով նախաճաշ մը. «բարի
լոյս»եր կը փոխանակուէին դրացի մարդոց մէջ: 

Բ. 

Մութին հետ ելաւ Մարտիրոս. խանութը աւլեց, առջի օրուընէ անկարգ թողուած տուփերն ու
ծրարները տեղը դրաւ, վաճառատան մեծ ապակին սրբեց ու երկաթեայ փեղկերը բացաւ: Քիչ մը
վերջը ա՛լ բոլորովին լուսցած էր, գործաւորներ, արհեստաւորներ, ամեն ազգէ ու ամեն
կարգէ, Պոլիս կը դիմէին ու Մեծ Փողոցը կը զարթնուր, կը շարժէր այս անցուդարձով.
կամաց կամաց խանութները կը բացուէին, ապակիները կը մաքրուէին, գրագիրներ իրենց
պաշտօնին, կար կարող աղջիկներ իրենց գործին գլուխը կու գային: 

Առտու էր: 

Վեց ամսէ ի վեր այս մաղազային մէջ կ՚աշխատէր իր հօրեղբօրը տեղ, որ տասը տարի իբրեւ
բեռնակիր ու պահապան ծառայելէ վերջ հայրենիք վերադարձած էր, Մարտիրոսը թողլով իր
տեղը: 

Տասնըինը տարու կար չկար. բարձրահասակ ու մենծ մենծի էր, ինչպէս կ՚ըսէին կիները,
բայց իր թուխ ու գեղեցիկ դէմքը պատանութեան փափկութիւնը կը պահէր առնական դրոշմը
առնելով հանդերձ. սեւահեր ու սեւաչուի էր. քաղցր, վեհերոտ եւ տղայական բան մը ունէր
իր նայուածքը. լայն ու դուրս ցցուած կուրծքը իր հզօր ու հպարտ իրանին բոլոր
առաւելութիւնները ցոյց կու տար: Կապոյտ չուխայէ ձեռք մը հագուստ շինել տուեր էին
իրեն, որ աղէկ կը վայլէր իր կորովի ու առոյգ մարմնին. ջլապինդ բազուկները
հազուագիւտ ոյժ մը պէտք էին ունենալ, մինչդեռ կարճ ու ամփոփ փոխանին զանգապանը
ազդրերուն հարուստ ու բարեձեւ լեցունութիւնը կը հաստատէր: 

Բերայի մէջ նորութիւն մը եղաւ այս նորեկ պահապանը. կիները հիացան ու սքանչացան այս
երիտասարդին վրայ, որուն ամչկոտ համեստութիւնը նոր ու կանանց համար միայն հասկնալի
հրապոյր մը կու տար իրեն: 

Վաճառատան համար ձգողութեան պատճառ մը եղաւ այս պատանի մարդը. ինքը միայն չհասկցաւ
այն հետաքրքիր ու մանրախոյզ նայուածքները, որոնց ենթակայ էր. ամենքը համակրելի կը
գտնէին զինքը ու չէին քաշուեր բացէ ի բաց իր երեսին ըսելու այնպիսի անհաւատալի
համարձակութեամբ մը, որուն վրայ կը զարմանար: 

— Ամուսնացա՞ծ ես, կը հարցնէին իրեն ամեն կողմէ: 

Ու հաստատական պատասխանին վրայ, որը կը ցաւէր, որը կը ծիծաղէր. այս Պոլսեցի կիները
կատակը կը սիրէին. այնպիսի յիմար բաներ կը տեսնէր, որոնց վրայ հազիւ իր խնդուքը կը
զսպէր: 

Առանց բացորոշ բան մը գիտնալու, իր նրբամիտ դրսեցիի բնազդումովը կ՚ըմբռնէր սակայն
որ իր նպաստաւոր ընդունելութիւնը աւելի վայելուչ մարմնին կը պարտէր, քան թէ իր
աշխատութեանը: 

«Բռէնթան»ի վաճառատան մէջ առջի օրերը Մարտիրոսի համար ապշութեան, զարմանքի ու
սքանչացման օրեր եղան: 

Այս բազմայարկ ու փառաւոր շէնքը, իր հազար ու մէկ բաժանումներովը, օձապտոյտ
սանդուխներովը, ճոխութեամբը, յաճախորդներու անընդհատ հոսանքովը, պզտիկ, բայց
երանելի քաղաքի մը ազդեցութիւնը ունեցաւ իր վրայ: 

Առտուընէ մինչեւ իրիկուն ոսկիներու, մէճիտիէներու հնչիւնն էր, որ կու գար դրան մօտ
դրուած սեղանին կողմէն, ուր յատուկ պաշտօնեայ մը տոմարներու վրայ ծռած` անհաւատալի
գումարներ ժողվելու միայն զբաղած էր: Յաճախորդներ, մեծ մասամբ կիներ, համարձակ,
երեսնին բաց, ամեն ազգէ, գլխաւորապէս Ֆրէնկներ, մինչեւ անգամ թրքուհիներ ու
հայուհիներ, շպարուած ներկուած, միշտ գեղեցիկ ու ա՛լ աւելի գեղեցիկ լինելու
հետամուտ` կու գային անվերջանալի պահանջներով վէճերով զբաղեցնելու բոլոր խանութը: 

Ինքը` հոն կանգուն էր, շուարած, բան մը չհասկնալով այս տարօրինակ ու միջազգային
լեզուէն զոր կը խօսէին եւ այս առուծախէն, որուն օգտակարութիւնը չէր ըմբռներ: Յետոյ
ինքն ալ վարժուելով քիչ քիչ այս բուրդէ, մետաքսէ, ասուիէ, շղարշէ, թաւիշէ
ծրարներուն զորս մէկ օրէն միւսը, այս կանանց շրջազգեստը դարձած կը տեսնէր, տակաւ առ
տակաւ հասկնալով այս ամենը, ֆրանսերէն բառեր շարունակ լսելով ու սորվելով: Պարապ
չէին թողուր զինքը խանութին մէջ, անընդհատ տարուբեր այս բոլոր նիւթերուն մէջ, զորս
մէկ տեղէն միւսը կը փոխադրէր մինչեւ իրիկուն: 

Եւ գիշերը, երբ այս բոլոր ժխորը դադրէր ու մինակ մնար ընդարձակ խանութին մէջ,
վարանոտ ու հետաքրքիր, կը խառնէր, կը ջանար հասկնալ իր շուրջի բոլոր նիւթերը: 

Հոս՝ ֆիլտէքօսէ կամ մետաքսէ կանացի գուլպաներ գոյնզգոյն, բանուած, մինչեւ զիստը
ամփոփելու չափ երկայն, որոնց ներդաշնակ շրջագիծը` մարմնի ճշդութեամբ պատկանելու
համար ձեւուած էր. անդին ճերմակեղէններ` սպիտակ ու նուրբ վուշէ, որոնց իր համբակ
մտքովը գործածութեան տեղ չէր գտներ. շապիկներ` երկար, լայն, թափանցիկ, փրփուր
տանթէլներով խառն, որոնք կուրծքը մերկ ձգելու քան թէ ծածկելու համար պատրաստուած
էին. ուրիշ ճերմակեղէն հանդերձներ, կարուա՞ծ թէ կարուելիք, չէր գիտեր, վասն զի էն
անհրաժեշտ մասերը իրարմէ անջատ ու բաց թողուած կը տեսնուէին. աւելի անդին
գլխարկներ, թռչուններով կամ ծաղիկներով զարդարուն, կօշիկներ տարօրինակ ձեւերով,
ձեռնոցներ, պախճաւանդներ, ծնրակապեր — այս վերջինները կը ճանչնար հայրենիքէն, եւ
զորս երբեմն իր ծունկին վրայ կը փորձէր — վերջապէս հազար խռովիչ ու հեշտաւէտ
առարկաներ, մանաւանդ գեղաբոյր փոքրիկ ու զարդարուն շիշեր որոնք իր դրսեցիի
դիւրագրգիռ քիթին համար ամենէն ախորժելի էին: 

Բայց վերի յարկը ա՛լ աւելի զարմանքներու կը հանդիպէր. կար կարողներու սենեակին մէջ,
մերկ, բոլորովին մերկ կին մը, ո՛չ, կանացի փայտաշէն մարմին մը, ճշմարիտ ու կենդանի
կարծուելու չափ ճարտարութեամբ շինուած, իր զմայլած աչքին կը պարզէր, յայտնի
լրբութեամբ մը, այն բոլոր թաքուն հրապոյրները, որոնք իր նոր ամուսնացած երիտասարդի
տենդագրգիռ արիւնը կը բորբոքէին: Ու մինչեւ լոյս չէր քնանար, կանանց մարմնին համար
մտածուած, երեւակայուած, ստեղծուած այս բոլոր խօսուն եւ գրգռիչ նիւթերէն
շրջապատուած, որոնց բոլորին վրայ, իբրեւ հրաշալի աշխարհի մը մէջ, այդ մերկ կինը`
սէգ, խրոխտ, բայց միանգամայն կարծես թէ անձնատուր ըլլալու պատրաստ, կը տիրէր իր
մարմնին շլացուցիչ գեղովը: Ու կանանց յատուկ, անոնց գաղտնիքներովը, հրապոյրներովը
լեցուն այս քաղաքին մէջ անզգայ պահապան մնալու դատապարտուած` այս երիտասարդը կուրտ
աքաղաղի տարօրինակ դեր մը կ՚ստանար: 

Գ. 

Հայրենիքը, Զարդար, իր մանկամարդ կինը, կ՚սպասէր: Իրենց սուրբ պսակէն ի վեր հազիւ
մէկ երկու ամիս էրկանը երեսը տեսած էր, ու ստակ վաստկելու աննահանջելի հարկը`
հեռաւոր երկիրներ առաջնորդած էր զայն: 

Կը սիրէ՞ր արդեօք այն երիտասարդը, որ իր ամուսինը եղած էր. այն կոյր ու անտրտունջ
հնազանդութեան մէջ, որ հայուհիներու բոլոր կեանքը կը կազմէ այդ կողմերը, ո՛չ
խորհելու եւ ո՛չ զգալու տեղի մնացած է. իրեն չէին հարցուցեր երբեք, թէ կ՚ուզէ՞ր այն
մարդը, զոր իրեն սահմանած էին. ինքն ալ չէր մտածեր անոր վրայ. ո՛չ կ՚ատէր եւ ո՛չ կը
սիրէր զայն մինչեւ իր ամուսնութեան օրը: Եւ ամուսնութենէն ետքը ա՛յնչափ քի՜չ ատեն
անցուցած էր հետը, ա՛յնչափ մտերմութենէ զուրկ, որ գրեթէ պաշտօնական եղած էին իրենց
յարաբերութիւնները` միեւնոյն յարկին տակ բնակող բազմաթիւ ազգականներու աններող
նայուածքին տակ: 

Այդ նոր ընտանիքին մէջ, ուր կը մտնէր գլխաւորապէս ծառայութեան համար, ամենէն քիչ իր
էրկանը կը պատկանէր. վասն զի կեսրոջը, աներին, միւս ազգականներուն սպասաւորութիւնն
էր իր աւագ պարտաւորութիւնը: 

Այս գեղի աղջիկը գորովի եւ սիրոյ անսպառ գանձեր ունէր սակայն իր սրտին խորը, որոնք
մէկ բառով, մէկ գգուանքով թերեւս պիտի յայտնուէին: Բայց աւանդութիւնը կար իր աչքին
առջեւ, իր ամուսնին հօրեղբայրներուն կիները կային, նոյն իսկ իր կեսուրը կար դէմը,
Պոլիս գացող մնացող ամուսիններու սպասելով, տանը անհատնում հոգերուն ու
աշխատութեանցը մէջ մաշելով ծերացած կիներ, հիմա գրեթէ պառաւներ, ճիշդ իրեն պէս, նոր
հարսի պէս լռիկ ու խոնարհ` այդ մարդոց քով որոնք յանկարծ, երկարատեւ տարիներէ ետքը,
յիշեր էին, թէ այդ դժբաղդներուն ամուսիններն էին իրենք ու հայրենիք վերադարձեր էին,
այլեւս աննպատակ ու անօգուտ դարձած ամուսնական կեանքը շարունակելու: 

Ահա այս հէք, աղեբեկ ու կորաքամակ օրինակները կային իր առջեւ, որոնք ստուերներու
պէս անխօս` իր շուրջը կը դառնային, եւ Զարդար էրիկ կնկան ուրիշ տեսակը չէր
երեւակայած երբեք: 

Չզարմացաւ ուրեմն երբ կարգը էրկանը եկաւ մեկնելու: Իր մշտնջենապէս կրաւորական դերին
մէջ գաւառացի հայ կինը գանգատելու անգամ զօրութիւն չունի. Պոլսէն թուղթ եկաւ.
հօրեղբօր մը գալուստը իմացուցին ու Մարտիրոսի մեկնելու պատրաստութիւնները տեսան.
հարսը` իր հոգածու ամուսինի պատրաստութեամբը` երկու զոյգ բուրդէ գուլպայ շինեց,
մայրը ու միւս ազգականները մէյ մէկ յիշատակ տուին ճամբորդին ու երկուշաբթի օրուան
կարաւանով մօտի գիւղէն Պոլիս գացող ուրիշ երիտասարդի մը` Խաչոյին հետ ճամբայ դրին
զայն: Զարդար մինչեւ իրենց արտը, որ ճամբուն կողմն էր, մէկտեղ գնաց ու վերջի
պահուն, երբ հրաժեշտի ողջոյններ փոխանակուեցան, արցունքի փախստական կաթիլ մը
սահեցաւ ինկաւ հարսին աչքէն երիտասարդին ձեռքին վրայ. այսչափ ահա այս բաժանման
բոլոր սրտայուզութիւնը: 

Մարտիրոսի մեկնելէն ի վեր հարսը իր բաժինը առած էր տան աշխատութենէն ու իր տեղը
կեսուրը հանգստեան կոչուած. հաց եփել, կաթ կթել, ջուր ու փայտ բերել իրեն կ՚իյնար
միշտ, ու երիտասարդ կինը` ագարակի կենդանիներու յատուկ հեզութեամբը իր ծառայութիւնը
կը կատարէր: 

Դ. 

Բերայի Մեծ Փողոցին մէջ վաճառքի ահագին հակի մը անտանելի բեռին տակ ճնշուած,
քրտնաթոր, ճակատներուն երակները պայթելու չափ ուռած, հագուստնին պատառուն, ցեխոտ,
չորս բեռնակիրներ, մէկը ծերուկ, այս տառապանքներուն տակ ալեւորած, միւս երեքը դեռ
երիտասարդ, կ՚անցնին հեւալով: 

— Խաչօ՛, պոռաց ձայն մը անոնցմէ մէկուն: 

Խաչօ գլուխը դարձուց, մեծահարուստ վաճառատունէ մը իր անունը տուող ձայնի տէրը
ճանչնալու համար: 

Նոր լաթեր հագած գեղապանծ երիտասարդ մը, կապոյտ լօթիկին մէջէն ցոյց տալով վահանաձեւ
կուրծքը, ածիլուած, մաքուր, ֆէսը աջ կողմը ծռած քիչ մը, իր փոխանին փոթերը շտկելու
զբաղած, վաճառատան դրան մօտ կեցեր ու իրեն կը ձայնէր: 

Բեռնակիրները արդէն ուժասպառ վար դրին իրենց բեռը. բայց Թաղապետութեան չավուշները
ընդդիմացան. Բերայի Մեծ Փողոցը յոգնութիւն առնելու տեղ չէր, բեռնակիրները շունչ
առնել կ՚ուզէին եւ չավուշները թող չէին տար: 

— Օլմազ, կ՚ըսէր սպիտակ ժապաւէններով զարդարուած ու մէջքը սուր կապած կէս-լեզու
յոյն պաշտօնեայ մը, որ անոնց մեծը կը թուէր: 

Բեռնակիրները իրենց հայախառն թուրքերէնով կը բողոքէին. 

— Պիզիմտէ ճանիմիզ եօ՞խ մի՛. պէ մարդ Աստուծոյ, կը գոչէր ծերուկը: 

Գլխարկաւոր անցորդներ կը շրջապատէին զիրենք, կիները կանգ կ՚առնէին վէճին պատճառը
իմանալու հետաքրքիր: Ու բեռնակիրները կը ծռէին իրենց տաժանելի խաչին տակը մտնելու
համար նորէն: 

Աղքատութիւնը հարստութեան դէմ կանգ առնելու իրաւունք չունէր: 

Մարտիրոս իր չորս հէմշէրիներուն հեռանալը տեսաւ. ո՜ւր Խաչօն, ո՜ւր ինք. եւ սակայն
միեւնոյն գեղէն էին գրեթէ, միեւնոյն տարիքը ունէին եւ միասին մեկներ էին երկրէն.
Խաչօն ալ կայտառ ու յաղթամարմին տղայ մըն էր, իր նշանածը թողած, ինչպէս որ ինքն ալ
իր կինը ձգած էր` ստա՜կ, միշտ ստա՜կ, յաւիտեան ստակ վաստկելու համար: 

Ինքը Բերա էր ու Խաչօն Ղալաթիա մնացեր էր. մէկը լերան վրայ, միւսը ստորոտը, եւ կը
թուէր, թէ երբեք այդ ստորոտէն վեր չպիտի կրնար ելլել: Մարտիրոս այս բաղդատութիւնը
կ՚ընէր մտքէն: 

Աղէկ շահ կար իր ծառայութեան մէջ ու աղէկ հաճոյք. հայրենի տան աղքատիկ ու միօրինակ
կեանքը` լուսուն ճեղքուելուն հետ անհետացող անհաճոյ եւ անկարելի երազի մը
տպաւորութիւնը կը դառնար հետզհետէ. այս բոլորովին իգական աշխարհին սեմէն ուր հազիւ
ոտք կը կոխէր, ապագան փայլուն ու հիանալի կ՚երեւար. ֆրանսերէն սորվիլ կը սկսէր ահա
ու մատամ կ՚ըսէր տիկիններուն խօսած ատենը, վասն զի տիկիններուն հետ կը խօսէր.
շարունակ փոքր ու մեծ ծրարներ կը տանէր անոնց տունը ու պախշիշ կ՚առնէր: 

Յայտնի էր որ քիչ շատ ամենուն հաճելի սպասաւոր մըն էր: Ֆրանսուհի մը`
Արեւելքցիներուն այս կատարելագործեալ տիպարին սիրահար, ու մանաւանդ Բերացի հայ
տիկին մը ամենէն անակնկալ կերպով իր փոքրիկ ծառայութիւնները կը վարձատրէին, ու ինքը
այս ներհակ, նախանձոտ ու ոսոխ հրապոյրներու մէջ կը վարանէր իր դեռաբոյս պեխերը
շոյելով: 

Ե. 

Հայ տիկինը հարուստ վաճառականի մը ամուսինն էր. շարունակ յօդացաւէ տանջուող էրիկէն
զզուած` մոռցեր էր, որ այս ծեր բայց հարուստ մարդը աղքատութենէն դուրս հանած ու
իրեն կին ըրած էր զինքը: 

Այս հարստութիւնը` զոր ատեն մը աղքատութեան խոշորացոյցովը տեսած էր` չէր փոխարիներ
հիմա հիւանդոտ ու ալեւոր մարդու մը կինը ըլլալու դժբաղդութիւնը եւ այս առուտուրէն`
որ իր ամուսնութիւնն էր` պարագաներուն ներածին չափ` զղջումը յայտնած էր: 

Անկախ, ինքնիշխան, իր անսահման ազատութիւնը ի՛նչ բանի գործածելու շուարած` այս կինը
ամեն օր Բերայի խանութներուն մէջ թափառիկ, մեծածախ արդուզարդի մտմտուքով զբաղած, ոչ
ոք գտած էր մինչեւ այն ատեն իր արտակարգ բնաւորութեանը յարմար: Շուրջը դարձող
երիտասարդները միշտ մեծարանքով ու փայփայանքով վայելեր էին զինքը եւ սակայն այս
թոյլ ու վատ եղանակը չէր իր տարփատենչ երազը: 

Յանկարծ օր մը իր յաճախած խանութներէն մէկուն մէջ երիտասարդ մը տեսաւ առոյգ,
գեղեցիկ ու կոպիտ, որ ճիշդ իր փնտռած առնական տիպարն էր, եւ այն վայրկեանէն ան եղաւ
իր միակ կիրքը: Ալ չպակսեցաւ այդ վաճառատունէն մանր մունր բաներ գնելու պատրուակով:
Անթիւ, անհամար ծրարներ կը ղրկէր տուն զորս Մարտիրոս յօժարափոյթ կը տանէր, ու երբ
պատահէր, որ իր մեծաճոխ շրջազգեստը երիտասարդին դպէր, կամ դրամ տալու առթիւ իր
քնքոյշ ու փափուկ ձեռքը անոր լայն, ամուր ու ջղուտ ձեռքին հանդիպէր, սարսուռ մը
կ՚անցնէր իր մորթին վրայէն: 

Երբեմն տունը կը գտնուէր ու մոռցուած յանձնարարութիւն մը լսելու համար Մարտիրոս
մինչեւ հանըմին երանաւէտ սենեակը կ՚ելլէր: 

Այսպէս շարունակեց տիկինը ատեն մը, բայց յետոյ համբերութիւնը հատաւ. վերջապէս այդ
գեղեցիկ համալը սեպելու մարդ չէր: Բայց միշտ հնարամիտ ճարտարութեամբ իր
տեսակցութիւնները կարգադրեց այս դրսեցի տղուն հետ որուն անփորձ պարզմտութիւնը իր
տարփանքին սաստկութեանը չափ մեծ էր: Կ՚զգար, որ յիմարութիւններ ընելու կարող էր
անոր համար. ու թաղուած գանձ մը գտնող ագահի մը պէս իրեն միայն վերապահել ու
յատկացնել կ՚ուզէր զայն, մինչդեռ Մարտիրոս` որ իր լեռնցի մարդու բնութիւնը ձգելու
ատեն ունեցած չէր, այս քաղաքի մարդոց ու կիներուն վրայ հաւասարապէս կը զարմանար: 

Եւ այս զբօսանքներուն մէջ մոլորուած, հայրենի տնակին մէջ թողած օրինաւոր ամուսինը
չէր յիշեր այլեւս. այն արցունքով գրուած տողերը զորս հէք կինը իր ձեռքը կը հասցնէր,
անոր քարացած ու ապականած սիրտը շարժելու անկարող էին. ստակ կը ղրկէր որչափ որ
ուզէին, բայց դառնալու խօսք մտիկ չէր ըներ: 

Ու հէմշէրիները, անդին, իրմէ քայլ մը հեռու, խնայողութեամբ ու զրկանքով ստակ
հաւաքած, մաս առ մաս կը վերադառնային հայրենիք, սիլանուն խաւուշմիշ ըլլալու: 

Զ. 

Ձմեռնամուտին, շրջակայ գիւղերէն շատեր Պոլսէն դարձան եկան. ամուսիններ, նշանածներ
ու աղջիկներ խնդացին. գիւղային ու ընտանեկան կեանքը իր բոլոր սուրբ ու մաքուր
եռանդովը վերակենդանացաւ: 

Խաչօն այդ վերադարձողներէն էր. արտ մը ու զոյգ մը եզ գնելու չափ ստակ ժողվեր ու
եկեր էր. նշանած էր արդէն ու հարսնիքը չուշացուցին. Մարտիրոսի մէկ հօրեղբայրը
կնքահայր եղաւ. ամենքը կը սիրէին Խաչօն. ուրախութեան, տօնի օր մը եղաւ հարսնիքին
օրը: 

Զարդար հոն էր. իրեն ալ ճիշդ վեց տարի առաջ այսպէս ուրախութեամբ տօներ էին
հարսնիքը. դրացի ու գիւղացի եկեր էին, այո՛, ճիշդ այսօրուան պէս հազար մաղթանքներ
ընելու: Բայց քանի մը օր վերջը էրիկը ձգեր գացեր էր զինքը ու ա՛լ չէր երեւցեր, եւ
իր առանձնութիւնն ու լքումը ամօթ մը կը թուէր իրեն` այս ցնծայոյզ բազմութեան մէջ: 

Ետ դարձան. հետեւեալ օրը իրենց ամայի տնակը բոլորովին մութ ու խաւար երեւցաւ իր
աչքին: 

Գուցէ տասներորդ անգամը ըլլալով սրտաբուխ ուխտով եկեղեցի վազեց ու Տիրամօր պատկերին
առջեւ արտասուելով իր խնդիրքը ըրաւ. եւ Տիրամայրը, արծաթէ թագը գլխուն, ունկնդրեց
իր սեւցած ոսկեզօծ շրջանակէն, ինչպէս շատերուն աղաչանքներուն էր ունկնդրած: 

Ապա ձմեռը հասաւ իր բոլոր սաստկութեամբը, իբրեւ թէ այս հայրենիք դարձողներուն
յիշեցնելու համար, որ յարմար ժամանակին հասած էին հայրենի վառարանը: 

Ու Պոլսէն լուրեր, տեղեկութիւններ կու գային գիւղէ գիւղ անոնց վրայ, որոնք այս
աշնան չէին կրցած միասին դառնալ: Կարապետ յաջորդ տարին, իսկ Կիրակոս միւսին պիտի
դառնար: Միայն Մարտիրոսի վերադարձին խօսքը չկար: Յետոյ ձիւն ու սառոյց ամեն կողմ,
ամեն ոք իր տան մէջ փակուած, եւ այսպէս տարի մը եւս լրացաւ: 

Է. 

«Բռէնթան»ի վայելչակազմ պահապանը աղէկ ճամբու մէջ էր: Մոլութիւնն ու ապականութիւնը
սահուն զառիվար մըն Է, որուն կէսին վրայ կանգ առնել դժուար է: 

Տարիները կ՚անցնէին միշտ ու ինքը, Բերայի փողոցներուն մէջ կը շրջէր թափառայած, միշտ
մաքուր հագուած, ածիլուած, սեւ պեխերը ոլորուն ու հնդիկ իշխանի մը պէս պահելով իր
հայրենի զգեստները, որոնք իրեն այնքան աղէկ կը վայլէին: Օր մը միայն, փորձի համար,
եւրոպական զգեստներ հագած էր եւ այն օրը ոչ ոք երեսը նայեցաւ: 

Հիմա Բերայի ամեն սովորութեանցը, զբօսանքներուն, մոլութեանցը տեղեակ մէկն էր.
բաւական ատենէ ի վեր ահա կը վարէր գեղեցիկ ու առոյգ հսկայ մարդու դերը: 

Այս կեանքը չէր կրնար տեւել այսպէս. իր ազդած հրապոյրը կը ռամկանար. առջի
հետաքրքրութիւնը կը նուազէր: 

Նոր եկող պարզամիտ տղան չէր. բայց ի՞նչ օգուտ, հարուստ տիկնանց համակրութիւնը`
ծառերուն վրայ կեցող թռչուններուն պէս անհաստատ է: 

Իր պաշտպանուհին ճամբած էր զինքը, ու խանութին մէջ հին օրերու վաստակին տասներորդը
անգամ չունէր. մօտան անցնելը այդ վաճառատան մէջ գտնուող բոլոր նիւթերուն ճակատագիրն
էր, եւ ինքն ալ այդ նիւթերէն մէկը եղած էր բաւական ատեն: Սակայն վստահ ու
յանձնապաստան ձեւ մը ստացեր էր ու իր երիտասարդութեան ատենէն մնացած վարժութեամբ
մը, եթէ ոչ տիկիններու, գէթ կար կարողներու կամ ասդին անդին տուներու մէջ աշխատող
սպասուհիներու մօտ յարգի էր: 

Յանկարծ հայրենիքէն թուղթ մը եկաւ, որ բռնի կը յիշեցնէր իրեն մոռցած ու ոտնակոխ
ըրած սրբազան պարտաւորութիւնները. այն բարակ պահարանին մէջէն ելլող քառածալ թուղթի
կտորը անխուսափելի պարսաւ մըն էր ուսկից ակամայ կ՚ամչնար. այդ անզգայ փոքրիկ
սուրհանդակը ընտանի եւ անողոք մարդու կերպարանք կ՚առնէր եւ զինքը կը յանդիմանէր:
Ո՜րքան արժանի էր այս յանդիմանութեանց. այն ատեն կը զղջար, ինքնիրեն որոշում կու
տար երկիր երթալու. վաղանցի՜կ ու անհաստատ որոշում, զոր գործադրելու ոյժը կը պակսէր
իրեն: 

Ու այսպէս կը համոզուէր, որ Պոլիս մնալէ ուրիշ միջոց չկար իրեն, ու ժամանակը
կ՚անցնէր: 

Օր մըն ալ զգաց որ տարիքը առնելու վրայ էր. սպիտակ թելեր կ՚երեւային մազերուն մէջ.
հայելին` աւերած ցուցուց իր դէմքին գիծերը: Զարմացաւ. ի՜նչ շուտ. երկու օր մտածեց
ասոր վրայ, յետոյ դարձեալ շարունակեց իր առջի ընթացքը: 

Հարցնողներուն ա՛լ չէր ըսեր, որ ամուսնացած է. բաւական ատենէ ի վեր վաճառատունէն ալ
ելած էր ու դրամի նեղութիւն ունեցաւ: 

Պարտիզակցի սպասուհի մը` վերջին մնացորդ իր նախկին յարաբերութիւններուն, աւելցուցած
բոլոր ստակը, իր չորս հազար ղրուշը կու տար իրեն, եթէ զինքը կնութեան առնէր: 

Մարտիրոս բեռնակրութիւն ընելու ոյժ եւ կամք չունէր. գործ մը բռնել կ՚ուզէր ու գործը
առանց դրամագլխի չ՚ըլլար: Ինքնիրեն ըսաւ նաեւ, թէ քանի որ երկիր չպիտի երթար, առանց
կնոջ ապրիլը անկարելի էր: 

Գաղտնի ու անձայն պսակուեցան, գողերու պէս, առանց Պատրիարքարանին լուր տալու,
բարեկամ մը հրաւիրելու. ոսկի մը տուին քահանային ու խնդիր չմնաց: Այս եղաւ իր վարած
կեանքին վերջաւորութիւնը: 

Ը. 

Հայրենիքը իր կինը կ՚սպասէր. ձմեռը ամառուան, ամառը ձմեռուան կը յաջորդէր, ու
տարիները կ՚անցնէին անփոյթ ու անտարբեր իր թախծալից ու սգաւոր կեանքին համար: 

Պոլսէն թուղթերը ցանցառ եւ ուշացած կու գային. փօլօսները չէին վճարուիր ա՛լ ու
աները իր նամակներուն մէջ կը սպառնար հարսը վռնտել երբոր երկրորդ փօլօսն ալ անվճար
մնար. տանը մէջ ամենքը զինքը յանցաւոր կը բռնէին էրկանը անտարբեր ընթացքին համար: 

Գացողները կը շարունակէին Պոլսէն դառնալ, ու պատանիներ կ՚երթային պանդխտութեան
տառապանքներուն պակասը լեցնելու մայրաքաղաքին մէջ: Ու թուղթերը կը ճամբէին գեղէն,
բարեւներէ, ընտանեաց անդամներու ողջ առողջ ըլլալուն լուրէն եւ ստակ ղրկելու
յաւիտենական պահանջումէն բաղկացած: Պատասխան չկար: Հարսը` հիմա կատարեալ կին եղած՝
կրնար երբեմն անկիւն մը քաշուած արտասուել: 

Ամեն կիրակմուտքի եկեղեցի կ՚երթար. կիսակործան ու գիւղին տնակներուն պէս հին ու
սեւցած եկեղեցի մը, ուր պզտիկուց ի վեր գացած էր եւ ուր իր պսակը օրհներ էին: 

Հոն, սուրբերու պատկերներուն դէմ զորս լուռ բայց անաչառ վկաներ կը կարծէր իր
ամուսնութեան, իր տառապանքը կը պարզէր ու ջերմեռանդ աղօթքներովը, որոնք
յանդիմանութեան պէս բան մը կը նշանակէին, պատասխանատու բռնել կ՚ուզէր այս եկեղեցին
իր խորանովը, մասունքներովը, բոլոր սուրբերովը, իր կործանած յոյսերուն համար:
Սակայն այս յաւիտեան բացակայ էրկանը համար ըրած աղօթքները չէին փոխեր իր
ճակատագիրը: 

Այն ատեն հարկ կ՚ըլլար համոզուիլ, բոլորովին յոյսը կտրել այս ամեն ժամ սպասուած ու
ամեն ժամ ի դերեւ եղած վերադարձէն: 

Գիտէր, ստոյգ գիտէր ալ, որ ամուսինը չպիտի գար. բայց իրիկունը, առանց ուզելու,
քայլերը կ՚առաջնորդէին զինքը այն արտը, ուրկէ վերջին անգամ տեսած ու Պոլիս ճամբած
էր իր երիտասարդ էրիկը: Հոն, կանգուն եւ առանձին, հեռուն տարածուող ընդարձակ ու
հարթ դաշտին վրայ պտըտցնելով իր հետախոյզ նայուածքը, Այրին դեռ կ՚սպասէր: 

ՄԱՅԹԵՐՈՒՆ ՎՐԱՅ 

Քանի մը օրերէ ի վեր Մոսկուա եմ եւ աւելի մօտէն կը հետեւիմ քաղաքի կեանքին։ Տեւական
տպաւորութիւնս այն է որ Մոսկուա էականապէս արեւելեան նկարագիր ունի։ Տեսակ մը
անսահմանելի նմանութիւն՝ բիւզանդական-արեւելեան ոստանի հետ։ Մարդոց դիմագիծը,
շարժուձեւը, հագուստ կապուստը կը շեշտեն այն զգացումը, բայց մանաւանդ հոտը. այն
տեսակ մը բուրմունքը, մուշկի, պղպեղի, կաշիի, թարչինի արտաբերումներու խառնուրդ,
որուն կու գայ կը միանայ երբեմն խորովածի տարտամ եւ ծխոտ շունչ մը։ 

Այլ սակայն Մոսկուա գեղեցիկ եւ յատկանշական քաղաք է իր յատուկ ոճով եւ մթնոլորտով։
Հնամենի պարիսպներ ժանիքաւոր եզրերով կը պարփակեն յաճախ շէնքերու եւ բնակարաններու
հիմնայարկերը։ Տեղ տեղ բիւզանդական հեռանկար մը, ոսկէզօծ գմբէթներ, սլացիկ
աշտարակներ, գունագեղ հանգոյցներով։ Մշուշապատ հեռաւորութեան մէջ ոսկիի ցոլքեր կը
վառին եւ կը մարին անընդհատ, հոծ ամպերու դանդաղ շարժումին ընդմէջէն արձակուող
ճառագայթներու շնորհիւ։ 

Մինակս կը քալեմ փողոցներու մէջ եւ կը փորձեմ գնումներ ընել։ Օտարական ըլլալը
յանցանք մը չէ այստեղ, ընդհակառակը, ամէն ոք կը ջանայ հասկնալ եւ հասկնալի դառնալ
սիրալիր համբերութեամբ։ Կը նշմարեմ նաեւ որ կենսամթերքները առատ նե, բազմատեսակ եւ
գիները մօտաւորապէս համարժէք՝ մեզ ծանօթ գիներու։ Եթէ պանդոկը եւ պանդոկներու
ճաշարանները շատ թանկ են օտար ճամբորդներու համար, պէտք է մտածել որ եւրոպայի
համապատասխան պանդոկները նոյնքան թանկ են եթէ ոչ աւելի։ 

Կեանքը եւ գործունէութիւնը կ՚եռան ամէն կողմ։ Կին թէ այր, ժիր շարժումներով
կ՚երթան, կու գան, անձնատուր իրենց զբաղումին։ Թրամուէյները անընդհատ կ՚անցնին հոծ
բազմութիւններով։ Մայթերուն վրայ ամէն րոպէ կը հանդիպինք զինուորներու, երկար
վերարկուով, մէջքերնին սեղմած. ասդինանդին կապուտաչուի եւ խարտեաշ երախաներ –
անապաստան երախաներ, որոնց հետ խառն եւ նոյն թշուառութեան մէջ եղբայրացած թխորակ
գլուխներ, մոնկոլեան դէմքերով։ 

Դուրսը, թէ սենեակիս մէջ առանձնացած, իմ տեւական եւ գլխաւոր զգացումս ապահովութեան
զգացումն է։ Հանգիստ եմ եւ ազատ։ Գաղափարներս եւ մտածումներս կը բանաձեւեմ, կամ կը
խօսիմ մարդոց հետ անկաշկանդ կերպով։ Չի կան այլ եւս այն հարկեցուցիչ պատճառները որ
մեզ կը ստիպէին որ եւ է մտածում արտայայտել այնպիսի ձեւով մը որ մարդոց
նախապաշարումներուն հետ շատ ուժգին բաղխում մը յառաջ չի բերեն։ Այդ վստահութեան եւ
ապահովութեան զգացումը խոր ուրախութիւն կը պատճառէ տեւական կերպով. մարդ ինքզինքը
կը զգայ ընտանի եւ բնականոն կեանքի մէջ։ 

Բնականոն բայց ոչ սովորական։ Առաջին պահէն իսկ կը զգամ տարբեր բան մը, տարբեր րիթմ
մը, տարբեր շունչ մը։ Որքա՛ն հեռու ենք եւրոպական քաղաքի մը կեանքէն։ Կը զգաս որ
մարդիկ իրար կապուած են ընդհանուրին եղող զգացումներով։ Այն ցրիւ, տարալոյծ – ամէն
մարդ ինքզինքին համար – ժողովուրդը որ կը տեսնենք մեծ քաղաքի մը մայթերուն վրայ,
այստեղ գոյութիւն չունի։ Մարդիկ մօտ են իրարու նոյնիսկ իրենց արտաքինով, հագուստ
կապուստով, վիճակի մերձաւորութիւններով։ Այդ մօտիկութիւնը կ՚արտայայտուի շատ մը
բաներով։ Իրարու կ՚օգնեն ինքնաբուխ կերպով, անծանօթներ իրար հետ կը խօսին ընկերական
պարզութեամբ։ Այն թեթեւսօլիկութիւնը, կոկոզավիզ գոռոզութիւնը, ամբարտաւանութիւնը որ
յատուկ է դաս մը մարդոց, իսպառ անհետացած է այստեղ։ Չէ կարելի անշուշտ երեւակայել
որ մեծ քաղաքի մը փողոցներէն անցնող բազմութիւնը միատարր է եւ ամէնքն ալ նոյն
համոզումները եւ գաղափարները ունին։ Բայց ինչ որ անուրանալի է, այն է որ ընդհանուր
բաները որ մարդիկ ունին աւելի են քան թէ այն մասնաւորները որոնք մարդիկ իրարմէ կը
հեռացնեն։ Պէտք է ենթադրել որ քաղաքացիական բուռն կռիւներու շրջանը վեր ի վայր
շրջած է ամէն բան եւ անոնց հետեւանք թշուառութիւնը, մահուան յարատեւ վտանգը
զգաստացուցած են ամենէն թեթեւամիտներն իսկ։ Մարդիկ մէկ կամ միւս ճամբով իրար գտած
են, համերաշխ են, դարձած են աւելի մարդկային, աւելի ընկերական։ 

Մասնաւոր ուշադրութիւնս կը հրաւիրեն կիները։ Յայտնի է իրենց դէմքի արտայայտութենէն,
քալուածքէն, արդուզարդէն որ անոնք իրաւատէր քաղաքացիներ են։ Ոչ մէկ աւելորդ պերճանք
եւ ոչ մէկ պչրող կեցուածք։ Ոչինչ այնքան ուղղակի կերպով չ՚ազդարարեր կնոջ
ազատագրումը, ստրուկ էգի անփառունակ վիճակէն, որքան իր արդուզարդի պարզութիւնը։
Դէմքերը մաքուր են եւ ընդհանրապէս առանց շպարի։ Կապոյտ, իմացական, պայծառ աչքեր
շեշտակի կը նային մարդոց։ Այս չի նշանակեր որ կանացի շնորհ եւ առ հասարակ
կանացիութիւն չկայ։ Անշուշտ թէ կայ. նոյն իսկ երբեմն կը յայտնուին լաւ հագուած
կիներ։ Բայց այդ էլէկանսը աւելի սբորդական է քան թէ կիսաշխարհիկ։ Նկատեցի նաեւ որ
կիները մեծ մասամբ պահած են իրենց մազերը եւ անոնք որ կտրած են, բնաւ չունին ջուրէն
նոր դուրս ելած ջրագայլի գլուխներ, որովհետեւ որոշ չափով մազերը երկար կտրուած են
եւ սանտրով մը բռնուած գլխուն ետեւը։ 

Փողոցին մեծ զարդերն են գունագեղ եւ արդիսդիք աֆիշները եւ հանրային պարտէզները։
Աֆիշները գեղարուեստական գործերու արժէքը ունին։ Մեծ կտաւներու վրայ կը բանան
տեսարան մը, ինչպէս թատրոնի խորանկար։ Կան նաեւ ցուցապատկերներ. նկարւած
տախտակներու յաջորդական զեղումներով։ 

Ամէն կողմ կը տարածուին, ի միջի այլոց «Նամուս» սինէմայի ծանուցումները։ 

Հասարակաց պարտէզները որ բազմապատկուած են յեղափոխութենէն ի վեր շատ հետաքրքրական
երեւոյթ մը կը պարզեն։ Կայ ընդհանրապէս կեդրոնական ածու մը որ բրգաձեւ կը բարձրանայ
եւ որուն կողերը երեսներ կը կազմեն։ Արդիստ պարտիզպաններ այդ երեսներուն վրայ,
զանազան երանգի գաճաճ բոյսերու շնորհիւ կազած են յիշատակարան պատկերներ։ Թատրոնի
հրապարակի պարտէզին մէջ հիացումով կը դիտեմ Ճէրճինսքիի կենդանագիր պատկերը կատարեալ
նմանութեամբ եւ մեծ սեռի արուեստով շինուած։ Գոյնի տեղ բոյսեր որ մոզաիքի պէս
տնկուած են հողի մէջ։ Պատկերը կազմող տարրերը կենդանի են, կ՚ապրին, կը շնչեն եւ այդ
մեծապէս զգալի է։ Տպաւորութիւնը անօրինակ է։ 

Այս զարմանալի պատկերին առաջ ժողովուրդը անտարբեր չէ ինչպէս պիտի ըլլար միւզէի
պատկերի մը առաջ։ Անիկա կենդանի գեղեցկութեան տարր մըն է իր ամենօրեայ ճամբուն վրայ
եւ անիկա իրեն մատչելի է արտակարգ անմիջականութեամբ։ 

Ամէն տեղ պտղավաճառներ իրենց լաւ յարդարուած կողովներով հաճելի եւ գունագեղ նօթ մը
կ՚աւելցնեն փողոցի տեսարաններուն։ 

Ախորժելի է քալել ու դիտել ու լսել նաեւ ռուս լեզուի րիթմիկ եւ արտայայտիչ
հնչականութիւնը։ 

Քաղաքը վերաշինութեան թափի մէջ է եւ ամէն կողմ նորոգութիւն ու շինարարութիւն կը
տեսնուի։ Կը բարձրանան բազմայարկ տուներ որոնք պիտի դառնան ուսանողական կամ
բանւորական հանրակացարաններ կամ բնակարաններ։ 

Ասոնք կառուցուած են ճարտարապետական նոր ոճով եւ քաղաքը տեղ տեղ կ՚ստանայ
մասնայատուկ կերպարանք մը։ Նոր քաղաքը, հսկայական գաղափարի մը ճարտարապետական
մարմնացումը, հետզհետէ տեղ կը գրաւէ հին քաղաքին վրայ։ Երկու իրար դէմ բարձրացող
նորաշէն հաստատութիւններու հեռանկարին մէջ, հորիզոնին վրայ քիչ մը կանաչ, քիչ մը
ոսկի, քիչ մը մանիշակագոյն կը հալին լուսեղէն մշուշի մէջ։ Եւ որոշապէս մարդ կը զգայ
որ Մոսկովեան նոր հոգին կը բարձրանայ առաջին բլանի վրայ։ 

ԵՐԵՒԱՆԸ ՁԻՒՆԻ ՏԱԿ 

Դանդաղ եւ հանդարտ ձիւնը կ՚իջնայ քաղաքին վրայ։ Երեկոյեան դէմ բաթիլները կը
մանրանան եւ աւելի խիտ ու աւելի արագ, կը տեղան անդադար. փողոցին մէջ մարդոց
գլխանոցները եւ ուսերը կը ճերմակնան եւ վեր բարձրացած օձիքներու ու մինչեւ
ականջներն իջած բաբախներու մէջէն կարմրած դէմքեր իրարու կը ժպտին կարկամած
շրթներով։ 

Անդադար ձիւնը կը տեղայ, հետզհետէ աւելի արագ։ Թէյարաններու, ակումբներու,
հիմնարկներու պատուհաններէն դուրս եկող լոյսերը կը ճեղքեն թեթեւ օդը եւ դեղնորակ
մշուշ մը կը կազմեն։ Աբովեան փողոցի ելեկտրական լոյսերը ամպամած աստղերու պէս կը
խեղդուին ճերմակ եւ շարժուն միջոցին մէջ։ Այսու ամենայնիւ փողոցները լիքն են եւ
երիտասարդներու շարաններ կը դիմեն իրենց սովորական զբաղումներուն։ Արեւելեան քաղաքը
իր տափակ տանիքներով ծածկուած է ձիւնի տակ։ Ծալ, ծալ սպիտակութիւնը կը փռուի
փողոցներուն մէջ։ Կառքերը անհետացեր են եւ բալխիրներ՝ լիքը աղջիկներով եւ
պատանիներով կը սահին ձիւնի թանձրութիւններու վրայ իրենց բոժոժներուն զուարթ
հնչիւնը ցանելով իրենց հետքին։ Խումբ մը երախաներ ձիւնէ գնդակ կը խաղան։ Նալբանդեան
փողոցի վրայ, եզան սայլեր, բեռնաւորւած իրեղէններով շարք են բռներ։ Քաղաքէն դուրս
ձիւնը բարձրացեր է մինչեւ մէկ մէթր... ցուրտ, փուք եւ բորան... գայլի
պատմութիւններ... 

Հրաշքը այն է որ ահա այս ձիւնապատ եւ ցուրտ քաղաքին վրայ արեւը կ՚երեւայ եւ կը
շողշողայ պայծառութեամբ եւ համատարած սպիտակութիւնը կը փոխուի անօրինակ եւ շքեղ
պերճանքի մը։ Ամէն ինչ կը պսպղայ, կը փալփլի, կ՚արտացոլայ։ Մարդուս աչքերը կը
շլանան, չեն դիմանար լոյսի այդ գերագրգռութեան։ Կարծես երկրի վրայ չենք այլ առկախ՝
եթերային բարձրութեան մը մէջ։ Ոչ թէ կը քալենք, այլ կը սահինք, աւելի ճիշդ կը
ծածանինք անկայուն քայլերով։ 

Հորիզոնին վրայ Արարատը, աւելի խիտ ճերմակ, կը քօղարկուի սպիտակ մէգի մը մէջ եւ ահա
լոյսի ճաճանչ մը կը սլանայ իր կողքէն սլաքի մը նման։ 

Կապոյտ երկնակամարը հետզհետէ կը տժգունի, կարծես կը ցածնայ. արեւը կ՚անհետի յանկարծ
եւ ձիւնը կ՚սկսի կրկին տեղալ հանդարտ ընթացքով, ինչպէս եթէ այլեւս երբէք չի պիտի
դադարէր իջնալէ։ 

Գիշերին մէջ բալխիրի մը բոժոժներու զուարթ նօթերը եւ խումբ խումբ երիտասարդներու
հնչեղ ուրախութիւնը։ 

Հեռուն քայլերգի նման առոյգ երգ մը որ հետզհետէ կը մարի։ 

Ձիւնը դադրեցաւ բայց ի փոխարէն ճերմակ եւ սառած քաղաքին մէջ ցուրտը իջաւ զէրօէն վար
մինչեւ 23։ 

Կայարանն եմ բարեկամի մը մեկման առթիւ։ Օդը գրեթէ անշնչելի է։ Մարդիկ կը հասնին
պեխերը ճերմկած սառէ քիստերով։ Քարափին վրայ ի զուր ոտքերս կը զարնեմ ընդարմացման
դէմ պայքարելու համար։ Վերադարձ՝ ձիւնով ծածկուած դաշտերու մէջէն։ Ամէն կողմ
շլացուցիչ սպիտակութիւն։ Վազուն ջուրի մը մակերեսէն շոգին կը բարձրանայ, պահ մը կը
ծփայ եւ կ՚անշարժանայ սառուցիկ մթնոլորտին մէջ։ Փշախոտեր այլազան բիւրեղացումներով
զարդարուած՝ կը ցցուին ճերմակ եւ քարացած դաշտերուն մէջ։ Կառքին ձիերը կը մխան
հետզհետէ թանձրացող գիշերին մէջ որուն մթութիւնը կ՚աղօտի եւ կը տժգունի երկրիս
սպիտակութենէն։ Երկու սեւ շուներ կը տապլտկին եւ կը խաղան իրար հետ. հետզհետէ կը
մօտենան. ձիերը կը վրնջեն, կառապանը կը հայհոյէ մտրակելով։ Արդեօք գայլե՞ր են...
կ՚ուզեմ հարցնել բայց կը նախընտրեմ չի գիտնալ։ 

Ահա կը մօտենանք քաղաքին։ Բոլոր ջրդոնները սառած ջուրի խուրձ մը ունին իրենց
բերանները։ Լոյսերը վառուած են եւ քաղաքը իր սովորական եռանդուն կեանքը կ՚ապրի
անսովոր ձմեռին եւ ցուրտին տակ։ 

Զինւորական քայլերգ եւ ահա կարմիր բանակայիններու երթը։ Կառապանը ետեւ կը դառնայ եւ
ուրախ ձայնով կ՚ըսէ. 

– «Կարմիր Բանակի տարեդարձն է»։ 
